Le discariche inquinano fino a otto volte di più Meglio recuperare i rifiuti

R O M A Buttare i rifiuti in discarica ha un impatto sulle emissioni climalteranti otto volte superiore rispetto a quello che si potrebbe invece fare con il recupero energetico che passa attraverso la termovalorizzazione. La fotografia degli esperti dei Politecnici di Milano e Torino e delle Università di Trento e Roma Tor Vergata, pubblicata sul Libro bianco sull'incenerimento dei rifiuti solidi urbani (realizzato per conto di Utilitalia, la Federazione delle imprese idriche, ambientali ed energetiche), inserisce questa pratica a pieno titolo nei percorsi dell'economia circolare. Basti pensare che solo per le emissioni di Pm 10 lo studio evidenzia che il contributo degli inceneritori è pari allo 0,03% contro il 53,8% delle combustioni commerciali e residenziali. Per gli Ipa (gli Idrocarburi policiclici aromatici) è dello 0,007% (contro il 37,5%) e per diossine e furani è dello 0,2% (contro il 37,5%). Ma sulle strutture che trasformano il rifiuto in energia il Paese è comunque diviso a metà: il Nord è la locomotiva della termovalorizzazione italiana, con Lombardia, Emilia-Romagna e Toscana che hanno puntato di più su questo sistema. In totale, sono 37 gli inceneritori della penisola. Un numero ben lontano dai 126 impianti della Francia e dei 96 dellaGermania. Nel 2019, comunque, gli impianti nazionali hanno trattato 5,5 milioni di tonnellate di rifiuti urbani, producendo in totale 4,6 milioni di Mwh di energia elettrica e 2,2 milioni di Mwh di energia termica: una quota che ha soddisfatto il fabbisogno di circa 2,8 milioni di famiglie. Trasformare i rifiuti in energia può permettere di raggiungere con maggiore facilità gli obiettivi di sostenibilità che sono stati definiti dall'Unione europea: entro il 2035 il 65% dell'immondizia deve essere riciclata e in quello stesso anno bisogna ridurre a meno del 10% il ricorso in discarica, percentuale che ora, invece, oscilla intorno al 20%. Quindi, per raggiungere i risultati definiti dall'Ue da qui ai prossimi 13 anni, secondo Utilitalia, servirebbero almeno altri quattro impianti di termovalorizzazione nel solo Centro Sud del Paese. In Italia si fa ancora un grande uso delle discariche, il sistema di trattamento dei rifiuti con il maggiore impatto ambientale, specie per le emissioni di gas serra. Ed è un problema col quale fare i conti sin da subito per evitare che esploda nel breve e medio termine più di quanto già non abbia fatto finora. La vita residua delle discariche attive è, infatti, in esaurimento: per il Nord si prospettano ancora 4-5 anni, per il Centro 2-3 anni, per il Sud 1-2 anni. Una data di scadenza ben scritta che bisogna tenere a mente per evitare di trovarsi con nuove emergenze nelle aree più urbanizzate e che sono più esposte al rischio di gestire crisi dettate dallo smaltimento. «L'Italia è divisa in due - spiega Giordano Colarullo, direttore generale di Utilitalia, commentando la mappa degli impianti presenti nel Paese - Bene dunque la scelta di un termovalorizzatore a Roma, la scelta di Gualtieri è il segnale di un'inversione di tendenza». «La priorità - precisa è di sicuro quella di sviluppare le politiche del riciclaggio. Ma l'uso della discarica è la scelta peggiore che si possa fare. È una non-tecnologia perché così il problema non lo si gestisce: le esalazioni rimangono lì e non si risolve nulla». IL VALORE Ma quali sono i vantaggi della termovalorizzazione? «Per il cittadino c'è un abbattimento potenziale dei costi anche perché in questo modo non si devono esportare i rifiuti prosegue Colarullo - In alcuni casi, come nell'impianto di Brescia, vengono prodotte energia e calore, con migliaia di abitazioni che vengono riscaldate senza bruciare metano e contribuire così all'inquinamento urbano. Sono sistemi, poi, che permettono di raggiungere la tanto richiesta autonomia energetica». Oggi ci sono impianti che si trovano persino nei centri urbani, come nel caso di Vienna e Copenhagen, e che vengono presi a modello proprio nelle politiche di economia circolare e di chiusura del ciclo dei rifiuti. «Le tecnologie che vengono messe in atto sono molto avanzate e le emissioni trascurabili - conclude il direttore generale di Utilitalia - Gli impianti sono tutti certificati. Di sicuro non bisogna fare il paragone del termovalorizzatore come fosse il caminetto di casa, ha sistemi di alta tecnologia che permettono di tutelare l'aria circostante». Giampiero Valenza
