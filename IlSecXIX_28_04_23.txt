L'INTERVISTA Silvio Pietro Angori
«Yacht come ville sul mare Così cambiamo la nautica»
L'ad di Pininfarina: «La Spezia è il luogo ideale per la nostra Design Boutique La barca non è più solo un mezzo di trasporto, ma è un luogo di libertà»

Anche Pininfarina, l'azienda di design piemontese che ha fatto la storia dell'automobile italiana, disegnandone i più bei modelli tra Ferrari, Alfa Romeo, Lancia e molto altro, mette radici nella nautica, scegliendo La Spezia come base per la sua attività in riva al mare. Ieri infatti ha aperto, a Porto Lotti nello spezzino, una propria Design Boutique, controllata dalla Pininfarina Nautical e dalla Fulvio De Simoni Yacht Design. Diciamo che in Italia distretti nautici non mancano. Come mai proprio la Liguria e La Spezia? «Porto Lotti - spiega l'amministratore delegato della Pininfarina, Silvio Pietro Angori- riflette molto bene il nostro approccio: pochi posti barca in un ambiente di qualitativamente di grande livello. È il luogo giusto per poter presentare il nostro lavoro agli armatori dei grandi yacht presenti, non solo sul fronte della nautica, ma potenzialmente per avere relazioni anche su altri campi. E lo facciamo presentandoci a fianco di Fulvio De Simoni, il più grande designer nella nautica in Italia». Conta anche la prossimità con molti dei principali produttori di maxi-yacht, come Sanlorenzo, Baglietto? «Certo, quelli sono i nomi di primissimo piano». Come interpreta la nautica il gruppo Pininfarina? «Nella nautica pensiamo che in passato si sia data molta attenzione alla barca come mezzo di trasporto, e il design si è soprattutto concentrato su questi aspetti. Noi puntiamo a questo, ma anche al concetto di abitabilità. Il valore aggiunto che vorremmo portare è quello della barca come una villa sul mare, in questo senso abbiamo già elaborato un concept di una barca a scafo unico molto grande, parliamo di ottanta piedi, che racchiude questa nostra idea. È qualcosa su cui si è iniziato a ragionare con la pandemia, quando c'è stata una riscoperta della barca come un luogo di libertà rispetto alle costrizioni dei lockdown». Nel settore si comincia anche a discutere della necessità di adeguare il design delle barche ai nuovi tipi di alimentazione? «Sì, e già da adesso, perché ci sono diverse imbarcazioni che per esempio hanno impianti che permettono loro di operare per un certo tempo solo con l'energia elettrica. Questi yacht hanno gruppi di batterie a bordo, ed è quindi necessario ricavare gli spazi giusti, e così sarà anche per le nuove tecnologie. Del resto, il design è proprio questo, l'umanizzazione della tecnologia. E poi c'è un altro aspetto sul quale si sta lavorando, che è quello dei materiali: lo studio su quelli riciclabili, per portare la barca il più vicino possibile al concetto di economia circolare». Il vostro obiettivo è fare il cinquanta per cento del vostro business sulle auto, e il cinquanta per cento sul resto. Perché? «Abbiamo iniziato qualche anno fa questa strategia perché l'auto è un settore ciclico, e ogni ciclo dura fra i 3 e i 5 anni. Oggi per esempio c'è una ripresa, ma i numeri del 2022 non sono ancora quelli del Ma in atto c'è la transizione energetica. Qual è il contributo del design per rendere l'auto elettrica un oggetto di largo consumo? «Fondamentale: anche perché l'auto elettrica è, sotto il profilo meccanico, molto più semplice dell'auto col motore a combustione interna. E questo andrà a livellare una componente fondamentale della competizione tra case automobilistiche. L'auto allora non potrà più essere concentrata sul solo conducente, il passeggero avrà un ruolo centrale: la differenza la faranno i servizi che l'auto sarà in grado di dare. Dovrà essere un'auto-telefonino, saper fare un po' tutto, come i nostri cellulari. Ecco, ad esempio una delle cose su cui si sta lavorando adesso, è proprio quella di trasferire a bordo dell'auto, nel momento in cui si sale sopra, tutti i servizi offerti dal telefono che si ha in tasca. Ma poi in prospettiva ci sarà l'ingresso dell'intelligenza artificiale, la riorganizzazione degli spazi interni: le nostre idee sono racchiuse bene nella nostra concept virtual car, Teorema, che abbiamo lanciato nel 2021 ». L'estetica giocherà ancora un ruolo? «Sicuro, questa è una cosa che dico sempre ai nostri clienti: un'auto brutta, non ha mai venduto, c'è poco da fare. Questa regola sarà sempre valida». Quali sono invece, al di là della nautica, i settori che oggi trova più interessanti, sotto il profilo del design? «Oggi stiamo lavorando molto sull'architettura, inserita anche nella pianta urbanistica. Dopo il Covid le persone si sono rese conto che specie negli ultimi anni, la qualità della vita stava peggiorando, e ora proviamo a organizzare meglio i nostri spazi. E poi il product-design, l'arredamento interno e naturalmente il design digitale, che è la nostra frontiera. Noi abbiamo lavorato sempre sul design fisico, quello delle cose tangibili. Ma un domani sarà necessario integrare questo design fisico con quello appunto virtuale, perché le due realtà andranno sempre più integrandosi. È la nuova dimensione delmetaverso». Ultima domanda, i conti: nel 2022 ricavi in crescita a 72,8 milioni, ma utile in calo, sotto di 5 milioni. «Per noi il 2022 è stato un anno buono, salvo gli ultimi tre mesi. Del resto, stiamo recuperando adesso un mercato fondamentale come per noi è quello della Cina, dove abbiamo da anni una presenza consolidata, e che in fondo è uscita solo due mesi fa dai lockdown e dalla pandemia. E mentre l'Italia -inteso ovviamente le attività che abbiamo qui, che sono per la maggior parte dedicate all'estero- è andata molto bene, ha invece pesato la cattiva performance dellaGermania. Che si conferma la locomotiva d'Europa, perché se va male laGermania, alla fine si fanno male tutti».
