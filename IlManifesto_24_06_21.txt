Traversa Europa
EuroBoris, l'uomo di Lubiana e la geopolitica del pallone

Chiamatela BJ, please. Perché la Boris Football Association esiste e 
pesa anche più della mitica FA, la federazione calcistica d'Inghilterra.
 È il ruggito di Boris Johnson quello che ha sistemato le cose, ha 
congelato tutto, garantendo che l'11 luglio 2021 si giocherà a Londra la
 finale di quello che si ostinano a chiamare Euro2020. Non importa se la
 variante delta continua a seminare pazienti, anche se il premier 
britannico ribadisce che è vero, il Covid in Gran Bretagna ha ripreso a 
diffondersi, ma al contagio non corrisponde un'impennata dei ricoveri e 
dei decessi. E, almeno su questo, Johnson dimostra maggior fedeltà alla 
cronaca di quanta non ne mostrasse nella sua precedente carriera 
giornalistica. Così la finale si farà a Londra, a Wembley, il prossimo 
11 luglio. Il dispaccio dice che finirà così, alla faccia delle 
perplessità del premier italiano Mario Draghi o della tedesca Angela Merkel. Però, oltre all'azzardo di voler raccontare come finirà questa 
storia, è forse più interessante capire come si è arrivati a queste 
decisioni. L'impresa non è facile, ma muoversi sulla scacchiera del 
calcio mondiale è un esercizio stimolante. Ci si muove, avanti e 
indietro, nella geopolitica del pallone, che è lo sport più seguito al 
mondo e anche un'industria che fattura, regala emozioni, distribuisce 
stipendi. E ha, ovviamente, i suoi grandi lobbisti: nei Paesi latini la 
definizione ha una connotazione negativa, in quello anglosassone no, i 
«gruppi di pressione» sono regolamentati e hanno pure un loro fascino. E
 i lobbisti del pallone hanno deciso che l'asse Boris Johnson-UEFA è 
quello che governava, governa e governerà almeno per i prossimi dieci 
anni il pallone mondiale. Per capire meglio il motivo bisogna fare un 
passo indietro, alla fine di aprile. Quando salta il progetto di alcuni 
grandi club europei (tra questi la Juventus) per far nascere una 
Superlega. Un campionato di stelle che avrebbe, in qualche modo, 
ridimensionato l'Uefa e quelli che sono i suoi tornei per squadra di 
club: Champions ed Europa League. Sembra tutto fatto, poi arriva il 
blitz di Aleksander Ceferin, 53 anni, avvocato sloveno, presidente 
dell'Uefa dal 14 settembre 2016. È lui che smonta la Superlega e nel 
giorno della grande offensiva al suo fianco c'è chi scorge i volti di 
Gianni Infantino e Thomas Bach. Sono rispettivamente il presidente della
 Fifa e del Cio, il comitato olimpico internazionale. Sono, senza altri 
giri di parole, i più grandi lobbisti al mondo in materia di sport. È 
con loro che Ceferin ha smontato tutto, ammazzato il blitz della 
Superlega. Come? Intervenendo non sui presidenti dei club e neppure su 
quelli delle federazioni calcistiche nazionali. Ma parlando direttamente
 con i primi ministri dei principali Paesi europei. È come se per farsi 
condonare una multa si saltasse il capo dei vigili e ci si rivolgesse 
direttamente al sindaco. Il paragone è grezzo, la pratica più che 
disdicevole, ma il senso è questo. Ne hanno parlato conMerkel e Macron,
 maGermania in Francia in questa partita non avevano un gran peso. Poi 
ne hanno parlato con Johnson, lui ha fatto sentire il suo ruggito ai sei
 club inglesi tra i fondatori della Superlega, loro hanno ubbidito. E 
senza gli «azionisti di maggioranza» le società italiane e spagnole 
hanno dovuto arrendersi. Chiaro? Ha vinto Boris ed è anche per questo 
che la finale non si sposterà da Londra. Non c'è variante che tenga. Ed è
 per questo che i Mondiali del 2030 si giocheranno in Inghilterra. È 
meno che una certezza, decisamente molto di più che una probabilità. La 
Gran Bretagna della Brexit gioca in Europa. Ed è la locomotiva del 
calcio mondiale. In fondo lo hanno sempre detto: il pallone lo hanno 
portato loro, bisogna adeguarsi.
