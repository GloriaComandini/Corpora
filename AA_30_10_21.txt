La crescita corre, siamo al 6,1%
I numeri dell'Istat. È questo il valore acquisito del Pil per il 2021. Nel terzo trimestre +2,6% e +3,8% tendenziale Ottimismo al Mef, che vede possibile tornare ai livelli pre-crisi all'inizio del 2022. Ma gli energetici spingono l'inflazione

ROMA. L'Italia cresce ad un ritmo sostenuto anche nel terzo trimestre ed il Pil proiettato per il 2021 supera già la soglia del 6%, messo nero su bianco dal governo nella Nota di aggiornamento al Def. L'Istat certifica l'andamento positivo dell'economia, che tra luglio e settembre mette a segno un +2,6% rispetto ai tre mesi precedenti già in forte recupero. Il ministero dell'Economia è già sicuro che l'anno chiuderà sopra questa soglia e anzi si dice sicuro che ci sarà un duplice effetto: il primo è il «trascinamento più positivo sulla crescita del 2022 - affermano fonti del ministero - ed è probabile che il Pil trimestrale raggiunga il livello pre-crisi entro il primo trimestre dell'anno prossimo»; il secondo è che «la rapidità della ripresa influirà favorevolmente sul rapporto debito/pil» tanto che ci si aspetta «abbia riflessi positivi nelle valutazioni dei mercati finanziari». Il dato della crescita sembra oscurare anche il fatto che qualche incertezza c'è. È l'incognita inflazione, che interessa tutta l'Europa. I prezzi al consumo continuano, infatti, a correre: in Italia ad ottobre salgono del 2,9% rispetto ad un anno fa, nell'Eurozona volano con un +4,1%. L'accelerazione è ancora una volta data dai rialzi a due cifre dell'energia. E le ricadute si fanno sentire sulle famiglie, tra spesa e bollette, ma anche sulle industrie e sulle materie prime. Una questione ormai europea, su cui fare i conti visti i rischi di approvvigionamento, avverte il ministro francese dell'Economia, Bruno Le Maire, arrivando al G20 dei ministri delle Finanze e della Salute. Il Pil italiano comunque mette al sicuro una crescita acquisita per il 2021 (quella che si otterrebbe se nel quarto trimestre dell'anno il Pil registrasse una variazione congiunturale nulla) pari al 6,1%: anche se il Paese non cresce nel quarto trimestre questo è il valore raggiunto. Ma, come dice il Mef, è una soglia che potrebbe anche essere ulteriormente superata, sulla spinta delle vaccinazioni e delle riaperture tornate a livelli più o meno ordinari. Il Paese crescerà «ben oltre il 6%», aveva del resto affermato solo l'altro giorno lo stesso presidente del Consiglio, Mario Draghi, parlando dopo il varo della manovra. Il terzo trimestre l'economia italiana segna un +2,6% rispetto al trimestre precedente - meglio anche della locomotiva tedesca e un +3,8% rispetto allo stesso periodo dell'anno scorso: una crescita «ancora molto sostenuta», sottolinea l'Istat, che beneficia del forte recupero del settore dei servizi, il più penalizzato dalla crisi scatenata dalla pandemia, e della performance positiva dell'industria. Un risultato superiore a quello dellaGermania, che sempre nel terzo trimestre del 2021 segna un Pil al +1,8% rispetto ai tre mesi precedenti, mentre fa meglio la Francia con un +3%. Rispetto allaGermania, però, si amplia il differenziale tra i titoli decennali, con lo spread che risale a 130 punti, ai massimi da luglio 2020, e il rendimento del Btp italiano che supera l'1,2%: valori che - stando alle valutazioni delle fonti del Ministero dell'Economia - il mercato è destinato migliorare. Alla base dell'impennata non ci sono indicatori negativi dell'Italia, ma pesano i dubbi del mercato sulla politica Bce e sulla sua visione sull'inflazione, giudicata temporanea. Il ministro Brunetta azzarda anche una previsione: è possibile avere per l'anno prossimo un tasso di crescita superiore al 5%, questo perché «il governo Draghi finora non ha sbagliato una mossa». Ma anche in Italia l'inflazione si fa sentire. I beni energetici restano i protagonisti dell'accelerazione, segnando un +22,9% annuo, sulla spinta innanzitutto della cosiddetta componente regolamentata (+37%), ovvero le tariffe di luce e gas, e poi di quella non regolamentata (+15%), tra cui carburanti ed energia elettrica a mercato libero. Anche nell'Eurozona a guidare la crescita dell'inflazione, nei dati Eurostat, è l'energia con +23,5%.
