L'ANALISI Trentanni fa il Trattato di Maastricht: bisogna correggere gli errori commessi nel 1992
Ora è arrivato il momento di rivedere il Patto di stabilità

Il trentennale della firma del Trattato di Maastricht è passato quasi in sordina, eppure fu un passaggio epocale che avrebbe cambiato la storia d'Europa. Con Maastricht si disse che avremmo ceduto la sovranità monetaria in vista dell'unità politica, e si affermò soprattutto l'idea che per portare l'Ue verso la creazione di un'area monetaria ottimale avremmo dovuto creare tre condizioni: perfetta mobilità del lavoro nella zona euro, e per questo fu firmato Schengen; perfetta mobilità dei capitali e politiche fiscali comuni. Nessuna di queste tre condizioni si è ancora pienamente realizzata. Vista con gli occhi di oggi, la faccia buona della medaglia di Maastricht è stata l'integrazione monetaria, mentre l'applicazione dogmatica dei parametri (debito al 60% del pil, deficit al 3%) il suo frutto avvelenato. Guido Carli, che da ministro del Tesoro appose la firma sul Trattato, riuscì a negoziare la clausola che consentiva agli Stati di impegnarsi in un percorso di avvicinamento graduale all'obiettivo del rapporto debito-pil, una correzione salvifica, che ha dimostrato la sua validità in occasione della pandemia, quando di fronte alla crisipeggiore dal dopoguerra l'Unione Europea ha dovuto sospendere il patto di stabilità e crescita per istituire il Next generation Eu con la prima storica condivisione del debito. Ma in questi trent'anni il percorso dell'integrazione europea è stato tutt'altro che agevole, e suonano quindi profetiche le dure critiche formulate da Craxi alla fine degli anni '90 nel suo esilio di Hammamet. Craxi chiese esplicitamente al governo D'Alema di rinegoziare i parametri di Maastricht: «L'Unione Europea - scrisse - non può essere soltanto un organismo sovranazionale dedicato al controllo dei parametri economici», che non sono «regole divine», e bisogna intervenire «se si vogliono evitare fratture e inaccettabili scompensi sociali». Un monito lungimirante, che avrebbe trovato immediate conferme nei drammi del nuovo secolo (bolla immobiliare, globalizzazione delle crisi, guerra dei dazi) che hanno allargato le distanze tra nord e sud d'Europa e messo in ginocchio quasi ovunque il ceto medio produttivo. Sul fronte economico - non dimenticando mai, per onestà e per pudore, che il debito che abbiamo ce lo siamo costruito tutto da soli in decenni di compromesso storico per mantenere la pace sociale con i comunisti - il rigore a senso unico e il fiscal compact ci hanno portato molti più danni che benefici. Le imposizioni dell'Europa atrazione tedesca sono state troppe, e troppi i privilegi riconosciuti allaGermania, a scapito di tutti, nei lunghi anni della crisi. In regime di unione monetaria, il surplus commerciale di una locomotiva che sfonda i parametri produce forse più danni dell'eccesso di deficit di altre economie dell'Unione. Un equilibrio precario, dunque, che portò al precipitare degli eventi nel luglio 2012, con l'unione monetaria sul punto di implodere a causa della crisi greca e con lo spread dei Paesi del Sud vicini a livelli insostenibili: allora fu il bazooka della Bce azionato da Draghi a salvare l'euro, ma i problemi strutturali rimasero, perché gli errori di stima compiuti dalla Commissione europea, con una rigida declinazione di parametri ormai datati, contribuirono ad amplificare la sfiducia dei cittadini nei confronti delle Istituzioni europee, percepite come eccessivamente attente ai numeri e poco all'economia reale. Berlusconi, come Craxi, chiese di invertire la rotta per scongiurare «una incontrollabile disgregazione sociale», ma Bruxelles si limitò ad assicurare che i sacrifici avrebbero progressivamente migliorato il quadro economico. In realtà accadde esattamente il contrario: costringere gli Stati in difficoltà ad aumentare sistematicamente le tasse comportò una diminuzione dei consumi e quindi della produzione, con effetti negativi sugli stessi conti pubblici. Ora il Covid ha cambiato radicalmente lo scenario, e la riforma del Patto di stabilità figlio di Maastricht è ormai all'ordine del giorno: non sarà una passeggiata convincere i Paesi frugali, ma con l'esperienza di questi trent'anni, sostenere che la riduzione del debito non deve uccidere la crescita non è più un'eresia.
