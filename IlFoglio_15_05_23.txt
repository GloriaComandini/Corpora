Facce dispari. Stefano Allievi: "C'è bisogno dei migranti economici Chi dice il contrario va contro i giovani italiani,,
''Non fare figli non è solo una questione di edonismo"

Sociologo, studioso dei fenomeni migratori, milanese che ha scelto il Nordest dove vive da venticinque anni, Stefano Allievi è infaticabile autore di saggistica e infaticabile lettore di poesia ("per igiene mentale"). Ordinario di Sociologia all'università di Padova, il suo ultimo libro è il 'Dizionario del Nordest' uscito per Ronzani Editore, in cui sostiene, per dirla in sintesi, che il Nordest non esiste più. E poiché è capitato di sentirlo nel giorno degli Stati generali della natalità, non si è fatto sfuggire l'occasione per ricordare che, secondo lui, solo con l'arrivo dei migranti il Nordest (esista o meno) e l'Italia si possono salvare. Professore, cos'è il Nordest? E' retorica e aspirazione. Serve a vendere prodotti, soprattutto politici, con il richiamo a una identità molto ampia. Ma tra il Friuli e il Veneto ci sono enormi differenze, per non parlare del Trentino o addirittura dell'EmiliaRomagna, inglobata nella stessa circoscrizione elettorale alle Europee. Il Nordest è una invenzione politica e giornalistica, che ha funzionato per un bel po' di tempo come chiave di presunta unicità: "Siamo la locomotiva d'Italia, quelli che lavorano più degli altri" e così via. Ma è da una ventina d'anni che il Nordest è un magma senza caratteri comuni, né politici né economici. Nello stesso Veneto, il Polesine, Belluno, Verona o Venezia sono tanti mondi a sé. Come definire questo "magma", che esiste ma non c'è? Una sorta di metropoli diffusa che non è metropoli ma è sparpagliata tra città medie, piccole e campagne. Con un tessuto sociale provinciale, al cui interno ci si conosce bene e non si parla male, in pubblico, degli altri. Ci si protegge reciprocamente, non si è entusiasti di chi viene da fuori e i migranti sono brutti e cattivi, anche se il Veneto registra un saldo demografico negativo e una drammatica carenza di manodopera, perché a differenza della Lombardia il calo della natalità non è compensato dagli afflussi dall'Italia e dall'estero. Cambieranno le cose con politiche più incisive a favore della natalità? Sono auspicabili ma insufficienti in un Paese che ha perso in un anno 400 mila persone. Le politiche più "nataliste" del mondo, ammesso che le finanziassimo, avrebbero effetti sul mercato del lavoro tra vent'anni: vuol dire che intanto migliaia di aziende già senza manodopera avranno chiuso o si saranno spostate all'estero, con una enorme perdita di produzione e di ricchezza nazionale. Ci siamo mossi tardi: dell'inverno demografico bisognava accorgersi tanto tempo fa. Invece ci siamo svegliati solo da un paio d'anni, quando oltre a parlare degli sbarchi abbiamo constatato quanti giovani italiani emigrino per non restare in un paese per vecchi. Crede che l'arrivo di migranti possa risolvere i problemi economici piuttosto che aggravare quelli sociali? Smettiamola con la retorica dell'invasione: l'allarme è ingiustificato. E poi gli arrivi irregolari non sono frutto del destino, ma li abbiamo creati noi. Quarantanni fa non c'erano i barchini perché si poteva andare e tornare dall'Europa, non solo dall'Italia, senza tutte le attuali restrizioni che hanno prodotto evidenti risultati: morti in mare, migranti con livello d'istruzione sempre più basso e aumento dei minori non accompagnati, che rappresenta una bomba sociale. Non avveniva dai tempi di Neanderthal che dalle caverne invece degli adulti uscissero i bambini per procacciare il cibo. Porti chiusi ai migranti irregolari, aperti ai flussi regolari. La soluzione va cercata negli accordi diretti con i paesi di origine, stabilendo una quota annua di arrivi per ciascuno. Gli hub in Tunisia non risolvono, rivelano piuttosto una visione ancora sottilmente colonialista rispetto a paesi che hanno un'opinione pubblica, dei media e un elettorato cui rispondere. Gli accordi diretti permetterebbero anche una selezione a monte e renderebbero realistico l'incontro tra domanda e offerta di lavoro. Non abbiamo bisogno solo di richiedenti asilo, ma dei migranti economici. Chi dice il contrario va contro i giovani italiani. Sembra un'eresia per la vox populi, ma gli addetti ai lavori lo sanno. Quando il rapporto tra lavoratori attivi e pensionati non sarà più di 3 a 2 ma di uno a uno, quella generazione dovrà mettersi sulle spalle un peso insostenibile. All'università i ragazzi mi rispondono: allora anch'io lascio l'Italia. Già oggi, per semplificare con un parametro approssimativo ma facilmente memorizzabile, un giovane di 25 anni guadagna il 25 per cento in meno del suo coetaneo di 25 anni fa. Non riduciamo tutto a questione di edonismo. In Italia il 45 per cento delle donne in età fertile non ha figli, ma solo il 5 per cento tra loro dichiara di non volerli. E' che il nostro, pur essendo un paese familista, non offre grandi servizi alla famiglia. Dai nidi alle scuole a tempo pieno ai congedi a cose più banali, come i fasciatoi al ristorante o 10 skipass gratuito per i piccoli. Difatti le italiane emigrate inGermania o in Olanda fanno figli e li conciliano bene con il lavoro. Il periodo della pandemia è stato un'occasione di cambiamento sciupata? Non solo: ha aggravato la situazione, perché le donne hanno sofferto di più la perdita di lavoro e si è aggravato 11 divario tra garantiti e non garantiti. Non è un dramma all'orizzonte. Ci siamo già dentro.
