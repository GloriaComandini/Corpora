Fedriga e Zaia: «Le priorità del Nordest al Governo» Sbarra (Cisl): «Dialoghiamo»

P O R D E N O N E Il messaggio al neonato governo Meloni è un dardo. Il Nordest chiede autonomia. E vuole crescere. Il Friuli che l'autonomia - quella sancita dalla carta - ce l'ha già chiede ricette per correre. Il Veneto pretende il rispetto di una promessa. «Cinque anni fa il popolo scelse l'autonomia - tuona il presidente Luca Zaia -: se questo governo dimostrerà coerenza seguirà questa strada e farà vedere la luce al progetto veneto. L'autonomia è un'assunzione di responsabilità, non la secessione dei ricchi. E se il progetto non verrà attuato, allora il centrodestra farà meglio a non presentarsi a lungo in queste terre. Non ci sono più alibi. Chi ha le immondizie sulla strada non ce le ha perché autonomo, bensì per malagestione». Una staffilata, partita dal "piede" di Zaia da Pordenone, dove con la regia della Cisl si è tenuta la tavola rotonda sul futuro del Nordest. GLI APPELLI Per il Friuli Massimiliano Fedriga, per il Veneto Luca Zaia, per il sindacato il segretario nazionale Luigi Sbarra. Una missione: capire come far ripartire la locomotiva produttiva d'Italia. E come farla competere con le altre macroregioni dell'Europa che conta. Ruhr,Baviera, di questa caratura si parla. Operazione impossibile senza infrastrutture, lavoro, semplificazione delle norme. Infrastrutture, appunto. Quindi la maledetta terza corsia. «Un'opera sulla quale Roma non ha messo neanche un euro - è il secondo affondo di Zaia -. Si è perso troppo tempo. Adesso abbiamo l'obbligo almeno di aprire i cantieri per i sovrappassi lungo il tratto costellato da incidenti». «Rispetteremo i tempi», ha assicurato Fedriga. TROPPE CARTE Il punto di partenza sul quale si è dovuta confrontare la tavola rotonda è stato piantato lì come un paletto nel cuore dalla Fondazione Nordest: l'area geografica condivisa da Friuli e Veneto dal 2000 ad oggi è cresciuta meno rispetto a tutte le altre macroregioni industriali d'Europa. Chiedersi perché non può che essere l'inizio. «Dobbiamo imparare ad offrire ai giovani un lavoro stimolante - ha spiegato Fedriga - e non un lavoro e basta. In Friuli stiamo puntando sulla ricerca, non dobbiamo avere paura delle multinazionali, a patto di costruire attorno al loro arrivo delle reti di protezione in caso di crisi». «Purtroppo come Paese siamo tra i meno attrattivi. Incontro ogni giorno rappresentanti di enormi multinazionali: tutti sono spaventati dalla nostra burocrazia. È inquietante. Non può esistere una causa civile che duri sei o sette anni. E dobbiamo imparare a mettere da parte l'odio sociale: stiamo facendo scappare i riccchi in Croazia. Serve una profonda riforma culturale». LE RICETTE Luigi Sbarra, protagonista di qualche scambio alla pari con Fedriga e Zaia, ha però posto l'accento sul tipo di lavoro che oggi viene offerto ai giovani. «I percorsi lavorativi devono essere di qualità e soprattutto devono essere stabili. Non ci si può basare sul precariato. E non mi riferisco ai contratti a tempo determinato, importanti per garantire la flessibilità, quanto al lavoro povero, agli stage "inventati", ai part time imposti dall'alto, ai praticanti tenuti in ostaggio dalle aziende a 400 euro al mese. Abbiamo 500mila richieste di lavoro attualmente inevase. Un'altra priorità è rappresentata dalla semplificazione dell'accesso al credito: non è pensabile che un giovane con un'ottima idea in tasca si veda rimbalzare dagli istituti di credito perché non possiede un patrimonio alle spalle». «Serve un'alleanza del Nordest», hanno convenuto Fedriga e Zaia. Un altro messaggio a Roma.
