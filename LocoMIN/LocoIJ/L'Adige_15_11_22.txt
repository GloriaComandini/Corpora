Nel 2023 il Trentino avrà un Pil migliore dell'Alto Adige
L'Alto Adige sarà frenato dal calo della Germania

ECONOMIA TRENTO - Con una crescita del Pil che si stima a fine anno tra il 3,5 per cento di Bolzano (anche se l'Ire l'altro giorno ha pronosticato 3,8) e il 3,7 per cento di Trento la crisi pandemica sarà definitivamente superata. La congiuntura. Ma non c'è da stare allegri. Perché già da qualche tempo a questa parte è scattata la nuova emergenza. Quella che - ormai è noto - è legata allo shock dei prezzi dell'energia e alle difficoltà delle catene di approvvigionamento di materie prime e beni secondari. Una crisi che porterà - sono le prime stime - ad una crescita del Pil 2023 attorno allo 0,5 per cento in Alto Adige e verso lo 0,7 per cento in Trentino. Una medaglia con due lati. Si è partiti da qui ieri mattina alla presentazione dell'aggiornamento congiunturale dell'economia delle due province curata dalle due filiali della Banca d'Italia. Dove una nota è apparsa subito stonata: ovvero che nella scienza dei numeri le parole più usata durante la rappresentazione abbiano a che fare con i sentimenti e che siano l'una l'opposto dell'altra: soddisfazione e preoccupazione. Soddisfazione per un 2022 che - ha spiegato il responsabile della filiale trentina di Bankitalia Maurizio Silvi - ha portato al pieno recupero (rispetto al 2019) per quanto riguarda manifattura, turismo ed export, con tassi di crescita dell'occupazione più che positivi e di molto superiori rispetto alla media nazionale. C'è, però, da fare i conti con quello che ci aspetta nei prossimi mesi. «Una fase di cautela e timore» ha ammesso senza giri di parole Silvi, prima di lasciare spazio alla presentazione dei dati ad Antonio Accetturo, capo della Divisione Analisi e ricerca economica territoriale della filiale trentina e a Paolo Chiades del Nucleo per la ricerca economica della sede di Bolzano (che giovedì accoglierà il nuovo direttore, Michele Benvenuti). Il confronto regionale. Come dimostrano i dati Trento sembra impattare meglio di Bolzano la crisi dell'energia. Questo da un lato perché, partendo da una situazione meno favorevole ha avuto un tasso di recupero più elevato, dall'altro perché l'Alto Adige ha un modello economico molto più rivolto verso laGermania (che assorbe un terzo delle esportazioni sudtirolesi) e dunque risente della brusca frenata della locomotiva tedesca. Prospettive per i prossimi mesi. Accetturo ha proposto una serie di temi che molto probabilmente saranno il filo conduttore della prima parte del 2023, ovvero il fatto che le difficoltà di approvvigionamento delle imprese si protrarranno oltre il primo trimestre dell'anno. Questo porterà per forza di cose ad una frenata dei fatturati delle imprese e delle ore lavorate, con percentuali più pesanti in provincia di Bolzano per via dei legami con economia tedesca. È prevedibile inoltre un forte impatto degli aumenti dei costi di produzione sulla sostenibilità economico-finanziaria delle imprese e dunque un deterioramento delle opportunità di investimento delle aziende che si potrebbero riverberarsi in futuro sulla loro concorrenzialità. A questi elementi vanno aggiunti l'elevata elevata incertezza macroeconomica e l'erosione del potere d'acquisto delle famiglie che avrà ripercussione sui consumi e dunque sulle vendite delle imprese. La forbice si allarga. A questo proposito, Bankitalia avverte sul rischio "classico" di queste situazione: ovvero che si ampli il gap tra famiglie benestanti e quelle a minori disponibilità finanziaria, con queste ultime costrette ad allocare una percentuale maggiore di reddito verso consumi necessari, quali alimentazione e spese energetiche.
