L'analisi
EUROPEI, QUANTI DÈI CADUTI PREPARIAMOCI AD ALTRE SORPRESE

La Francia campione del mondo? Fuori. Il Portogallo campione d'Europa? Fuori. LaGermania campione di tutto e di sempre? Fuori. E' un calcio alla rovescia. Decadute le nobili, alle viste dell'arco di Wembley, dove si giocheranno, variante Delta permettendo, semifinali e finale dell'Europeo, si affacciano quattro sorelle povere in compagnia dell'Inghilterra, che non vince nulla da 55 anni, della Spagna, estrema outsider della vigilia, del Belgio, testa di serie abbonata alle delusioni, e dell'Italia, risalita dagli inferi di una esclusione mondiale. E' un torneo strambo quello che si sta disputando in città a migliaia di chilometri di distanza una dall'altra, in Paesi comunitari ed extracomunitari, in stadi che si vanno via riempiendo dopo un inizio desolato, ma spesso con spettatori per caso, vincitori di biglietti alla lotteria o privilegiati esenti dalle misure di quarantena. Un torneo che si disputa alla fine di una stagione altrettanto stramba, quella del post lockdown, condizionata ovunque in Europa, fra porte chiuse e calendari iper-compressi, dalle conseguenze della pandemia. Ecco perché le sorprese sorprendono fino a un certo punto. Anche quasi tutti i campionati più importanti così come le Coppe europee si erano chiusi con risultati che nessuno si sarebbe aspettato. Le impreviste cadute di squadroni come il Real Madrid, il Barcellona, il Paris St. Germain, il Liverpool, la stessa Juventus o i successi in Champions ed Europa League di Chelsea e Villarreal lasciavano intravvedere la possibilità di ribaltoni in una competizione che, del resto, spesso nella sua storia, a differenza dei campionati del mondo, ha visto prevalere una nazionale che non ti aspetti: la Cecoslovacchia nel 1976, la Danimarca nel 1992, la Grecia nel 2004, persino il Portogallo nel 2016 era tutt'altro che favorito. Gli eroi sono arrivati stanchi. Più stanchi del solito. Sono stati costretti a giocare fra metà ottobre e metà maggio lo stesso numero di partite che normalmente si disputavano fra metà agosto e metà maggio. C'è quindi da stupirsi fino a un certo punto se Mbappé ha fallito, Lewandowski si è eclissato, Cristiano Ronaldo non è bastato, De Bruyne si è infortunato, Memphis Depay è affondato, i tedeschi non correvano. Per una volta c'è da rallegrarsi se le squadre italiane non sono riuscite ad andare avanti nelle Coppe: gli azzurri sono quasi tutti freschi e Jorginho deve ringraziare Lampard, l'allenatore del Chelsea che prima di essere esonerato lo lasciava molte volte in panchina. Peccato che anche Lukaku adesso possa godere della prematura eliminazione dell'Inter dalla Champions? Si sta giocando in questi Europei un calcio molto simile a quello cui ci siamo in qualche modo abituati ai tempi del Covid. Non c'è molta aggressività, i meccanismi del pressing sono arrugginiti, i difensori e i portieri spesso distratti dal silenzio del pubblico assente. Lo stesso fattore campo, fatta eccezione per Budapest e adesso Wembley, incide poco. Si segnano, come è successo durante tutta la stagione, gol a raffica, mai così tanti nella storia degli Europei: siamo già a 123, nel 2016 in tutto erano stati 108. La media, abbastanza impressionante per un torneo di tale importanza e perciò giocato con la dovuta prudenza, è di 2,80 reti a partita. Era stata di 2,12 in Francia, di 2,45 nel 2012, di 2,48 nel 2008 e nel 2004. Che poi queste anomalie abbiano danneggiato finora di più le squadre potenzialmente migliori non è del tutto spiegabile, come sovente accade nel calcio. Per dire: uno si aspetterebbe che certi risultati inattesi siano stati propiziati dall'atteggiamento tattico storicamente adottato dalle formazioni sulla carta inferiori, e cioè strenua difesa e contropiede. E invece no. Svizzera e Croazia hanno rimontato due reti di scarto contro Francia e Spagna lanciandosi all'attacco. La maggior parte dei gol segnati finora nel torneo sono stati realizzati attraverso costruzioni dal basso, come si dice oggi, e cioè fitte reti di passaggi e veloce circolazione della palla per arrivare al tiro da fuori in condizioni favorevoli o a smarcare l'attaccante davanti al portiere avversario. Molti altri sono arrivati da calci piazzati: corner e calci di punizioni laterali, su punizione dal limite non sa segnare quasi più nessuno. Gol in contropiede pochissimi. Si può dire che delle nazionali qualificate ai quarti soltanto la Repubblica Ceca e in parte l'Ucraina giochino difesa e contropiede. Eppure, le grandi sono cadute lo stesso. Danneggiate anche da un regolamento discutibile e da sorteggi sfortunati. Il cosiddetto girone della morte ha finito per uccidere tutte e tre le nobili coinvolte. In genere, la prima fase di queste competizioni serve a chi vuole arrivare in fondo soltanto per rodarsi e collaudare i meccanismi di gioco. Francia,Germania e Portogallo sono state costrette a partire subito con il massimo della concentrazione e ne hanno pagato le conseguenze. Per non parlare dei meccanismi di ripescaggio: tre delle qualificate ai quarti, Svizzera, Ucraina e Repubblica Ceca, era finite al terzo posto nei loro gironi. Sono state galvanizzate dai loro insuccessi. Meglio così, verrebbe da dire, pensando all'Italia di Mancini. Anomalia nell'anomalia. Vince giocando bene. Delle altre grandi rivali rimaste, il Belgio finora ha vinto giocando male, l'Inghilterra ha vinto per robustezza e forza d'inerzia, la Spagna ha giocato bene, ma non sempre ha vinto. Cioè, finora l'Italia è stata la locomotiva d'Europa. Suona bene, no?
