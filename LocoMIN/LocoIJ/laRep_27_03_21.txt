Patto Draghi-Macron per aumentare i fondi oltre i 750 miliardi

C'è un patto tra Mario Draghi ed Emmanuel Macron per provare a rinforzare il Next Generation Eu da 750 miliardi lanciato a luglio dai capi di Stato e di governo dell'Unione. Il momento per affrontare il tema con i partner non è ancora giunto. Ma i leader di Italia e Francia ne hanno parlato, spiegano fonti europee e confermano all'Eliseo. E stanno ampliando il fronte per replicare quella alleanza che la scorsa primavera, sotto i primi devastanti colpi del Covid, era riuscita a ottenere daBerlino e dai frugali del Nord l'impensabile: finanziare il Recovery con titoli comuni emessi dalla Commissione Ue. Ora, con pandemia e lockdown che persistono martoriando l'economia della zona euro, Italia, Francia, Spagna, Portogallo e Grecia sono pronti a tornare alla carica. Per chiedere di aumentare la dotazione finanziaria del piano di rilancio europeo. Interpellato sul tema, Draghi glissa con un sorriso: «Non ne abbiamo ancora discusso». La ragione è semplice, strategicamente non è ancora il momento di esporre l'idea agli altri leader. Prima, è il calcolo di Roma e Parigi, è necessario che tutti i partner abbiano ratificato il Recovery. Fino a quel momento aprire il dibattito (e lo scontro) pubblico sarebbe controproducente in quanto potrebbe provocare la bocciatura del programma da parte di qualche parlamento, magari dell'Europa frugale, facendo saltare il Recovery. Solo a fine aprile-inizio maggio i Ventisette avranno completato le ratifiche. Almeno sperano oggi a Bruxelles, quando manca l'ok di undici paesi e inGermania l'Afd si è messa di mezzo interpellando Karlsruhe. Se il cronoprogramma sarà mantenuto, a giugno la Commissione andrà sui mercati e a luglio inizierà a distribuire ai governi il 13% dei fondi del Next Generation Eu. Proprio questo sarà il momento in cui il Club Med potrebbe rilanciare sui 750 miliardi. Come sempre in quella che si annuncia come una nuova durissima battaglia, sarà decisiva la posizione di AngelaMerkel, stretta tra la Corte costituzionale tedesca e le elezioni d'autunno. Tuttavia davanti all'amministrazione Biden, che approva la maxi-manovra da 1.900 miliardi di dollari e lavora già a una nuova legge di bilancio di 3 mila miliardi, Draghi e Macron sono convinti che non si possa stare a guardare. I due leader ne hanno parlato e la loro analisi converge: bisogna fare di più nella risposta economica e fiscale. «Sono entrambi convinti di questa necessità», confermano all'Eliseo. Macron al termine del summit europeo di giovedì ha tastato il terreno: «Occorre migliorare e completare il piano europeo, serve una risposta più vigorosa». «Oggi il pericolo è fare troppo poco, non un po' di più», gli fa eco Draghi. Il paragone con il maxi-piano americano "vale e non vale" visto che gli Usa non hanno gli ammortizzatori sociali europei. Non a caso la maxi-manovra americana si concentra su assistenza e redistribuzione. Il rischio è però di perdere il treno della ripresa che partirà nei prossimi mesi grazie alla locomotiva Usa. All'Eliseo spiegano che è troppo presto per mettere in campo cifre e misure. La Francia avrà la presidenza di turno della Ue nel primo semestre 2022, in piena campagna per le presidenziali. Draghi, con l'appoggio di Macron, sogna anche gli Eurobond: rendere permanenti i titoli europei dopo che spirerà il Recovery per avere un Tesoro Ue capace di finanziare le politiche nazionali. Un passo che insieme a un'Unione dei capitali e bancaria potrebbe rinforzare l'economia della zona euro e la moneta comune sul palcoscenico globale. Per il premier italiano tuttavia «siamo lontani» da un accordo. Il bond a dodici stelle, ricorda, nascerà solo «quando lo vogliono tutti». Ma a Bruxelles Paolo Gentiloni ha una strategia: aspettare che il Recovery dispieghi i propri effetti benefici, sperare che i Paesi del Sud dimostrino di saperne usare i fondi per ammodernare le proprie economie, a beneficio di tutta Eurolandia. A quel punto per i frugali sarebbe più difficile dire di no. Il commissario Ue all'Economia prepara anche la riforma del Patto di stabilità, attesa per l'autunno. Proporrà di rendere più morbidi i parametri per la discesa del debito pubblico post-crisi per non soffocare la ripresa. Praticamente il pensionamento del Fiscal Compact con tanto di scorporo dai parametri di Maastricht degli investimenti su green e digitale. Nella battaglia con i nordici troverà certo la sponda di Roma e Parig 1. ©RIPRODUZIONE RISERVATA
