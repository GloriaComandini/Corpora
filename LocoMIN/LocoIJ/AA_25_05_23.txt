Gentiloni: «Sul Pnrr l'Italia lavori per evitare ritardi»
Il commissario Ue per gli Affari economici. «In termini assoluti è il Paese che riceve più quattrini. Bene l'Europa anche per quanto riguarda gli aiuti per il dramma in Emilia Romagna» La segretaria del Pd, Schlein: «Necessario un nuovo modello di sviluppo guidato dalla politica»

TRENTO. Il ruolo dell'Europa davanti alla sfida climatica, ma anche la solidarietà europea per l'alluvione in Romagna, passando dal Mes, dal Pnrr e da come sarà un'Europa in cui la locomotiva tedesca tira un po' meno, ora che il secondo trimestre col segno meno sulla voce crescita la mette in recessione tecnica. Ha parlato di tutto questo il commissario europeo per gli Affari economici Paolo Gentiloni, ieri ospitato in sala Depero e intervistato dall'editorialista del Sole24Ore Adriana Cerretelli. Il tema era "La via europea alla crescita sostenibile" ma l'attualità si è imposta. A partire dal caso Romagna. Il commissario Gentiloni ha osservato che l'Europa è vicina al dramma della Romagna non solo in modo simbolico: «Oggi (ieri, ndr)ci sarà il sopralluogo sui territori colpiti dalla presidente Ursula von der Leyen, accompagnata dalla premier Giorgia Meloni e dal presidente dell'Emilia Romagna Stefano Bonaccini, che è un gesto simbolico ma dà la misura della vicinanza dell'Europa. E poi altrettanto simbolico ma di grande significato, per Ravenna è stato attivato il meccanismo europeo di protezione civile». Nel senso che la protezione civile italiana ha chiesto supporto di unità mobili con droni. Hanno risposto Belgio, Slovenia, Francia e Slovacchia. «Accanto a questo c'è il meccanismo di solidarietà che può essere attivato, e che a fronte di domande circostanziate mette a disposizione risorse per coprire spese che non verranno conteggiate nel deficit». Non solo un tecnicismo, questo. Perché sono di questi giorni le prescrizioni della Commissione Ue agli Stati sulle politiche di bilancio. Quanto al Pnrr, a proposito di attualità, i timori sono per un ritardo dell'Italia. E su questo il commissario è netto: «Il problema non è denunciare ritardi, ma lavorare per evitare che si producano. Se lo guardiamo dal punto di vista della tabella finale, è tutto a posto. Ma siamo consapevoli che nei prossimi mesi deve svilupparsi la parte finale del programma, che per l'Italia è molto consistente. E per la Commissione è fondamentale l'attuazione della parte italiana di questo piano straordinario, perché in termini assoluti l'Italia è il Paese che riceve più quattrini. Finora abbiamo erogato 154 miliardi a livello europeo, di cui 67 miliardi all'Italia, che diventeranno presto 86». Da qui le raccomandazioni. Prudenza sulle politiche di bilancio, superamento delle misure straordinarie per contrastare la fiammata dei prezzi dell'energia - «ma valgono per tutti i Paesi» - accelerare sulla delega fiscale - «con un accenno al tema del catasto» - e sul Pnrr Bruxelles chiede di rafforzare la governance non solo statale ma "substatale", a livello territoriale. Ma c'è stato anche il tempo di parlare anche di crescita. Quella spinta da programmi come Sure, Next Generation Eu e vari Pnrr, che «hanno permesso di non vedere aumentato il divario tra Paesi europei e infatti l'Italia ha una crescita del 12% e in generale i Paesi che sono cresciuti di più sono quelli ad alto debito del sud Europa». Ma anche la crescita che per ora non c'è inGermania - -0,3% nell'ultimo trimestre dopo il -0,5% del trimestre precedente. «Non sottovaluto i dati, ma laGermania ha un'economia forte abbastanza da riprendersi. Certo, la nostra manifattura rischia di essere penalizzata». E poi c'è la questione della transizione economica, delle politiche europee per la crescita che spingono verso obiettivi anche ambiziosi - capitolo certificazione degli edifici e futuro dell'auto ma spesso percepiti come forzati. «Gli eccessi - ha osservato Gentiloni in chiusura - è giusto attenuarli. Ma ora che la Cina ha messo in campo politiche legate alla transizione ecologica, ora che gli Stati Uniti fanno investimenti in questo senso, io credo che sarebbe un errore se l'Europa si fermasse perché è difficile. Un errore strategico, ma anche economico». Proprio in chiusura, una battuta sul Mes: «Io dico che è questione di reputazione di un Paese, era stato approvato all'unanimità, quindi anche dall'Italia. E ratificare l'emendamento non significa usare il Mes, tanto più che non credo che l'Italia voglia, ma nemmeno possa, immaginare di usarlo». E se oggi alle 12, al Teatro Sociale sarà la volta, tra gli altri della premier Giorgia Meloni, ieri a Trento anche la segretaria del Pd Elly Schlein. «Abbiamo bisogno di individuare un nuovo modello di sviluppo che possa accompagnare le trasformazioni che stiamo vivendo». Così Elly Schlein, intervistata al Festival dell'Economia di Trento dal direttore de Il Sole24Ore, Fabio Tamburini. «Dobbiamo mettere in campo uno sguardo "lungo" - ha detto Schlein - capace di immaginare il futuro e di governare le grandi transizioni del nostro tempo, quella digitale, quella ambientale e quella demografica. La politica deve tornare a guidare le trasformazioni, altrimenti le subiremo. Le subiranno le imprese e le subiranno i lavoratori». Sull'attuazione del Pnrr Schlein si è detta preoccupata: «Credo che il nostro Paese stia rischiando di perdere una grande occasione, storica e irripetibile, per fare investimenti nella giusta direzione, per affrontare l'emergenza climatica e la a riduzione delle disuguaglianze. Da mesi chiediamo al Governo di venire a riferire in Aula su quali modifiche intendono portare». Parlando di tasse, la segretaria del Pd ha evidenziato la necessità di rendere più equo e progressivo il sistema. «Questo Paese di patrimoniali ne ha tante e dovrebbe riorganizzarle. Ogni volta che si appiattisce il sistema, si appiattisce a svantaggio delle fasce più basse. Dietro alla flat tax c'è l'idea che faccio mancare servizi alle persone che non se li possono permettere da soli, come la sanità e la scuola. Serve una progressività complessiva, come un sistema ad aliquota continua. Bisogna riuscire a ridurre la tassazione sull'impresa e sul lavoro. Mentre la riduciamo dobbiamo pensare a perché la tassazione sulle rendite fiscali e immobiliari sia così bassa, rispetto a quella sul lavoro e sull'impresa. Per noi il faro è la progressività fiscale e la redistribuzione», così Schlein. .
