TOP GANNA L'Italia cerca il primo oro
Il re delle cronometro guiderà la Team Relay tra i pomari di Aldeno e l'arrivo alle Albere

TRENTO - Ci siamo. Alle 9.15 dal Muse scatterà la junior svedese Karin Soderqvist, che darà ufficialmente al via agli Europei di Trento: curva a sinistra, sottopasso di via Sanseverino, passaggio tra i campi sportivi Talamo e Trentinello, via al Desert; e poi a tutta in Destra Adige tra Ravina, Romagnano e Aldeno; alla Gotarda il giro di boa con il ponte verso Mattarello, la svolta decisa verso nord in Sinistra Adige, i passaggi da via Madonna Bianca e via Degasperi, il ritorno in via Sanseverino e l'arrivo di nuovo alle Albere, in Piazza Donne Lavoratrici dopo 22,4 chilometri. A difendere i colori dell'Italia ci saranno Francesca Barale (start alle 9.28) e Carlotta Cipressi (via alle 9.50), 18enni che hanno un rapporto particolare con il Trentino: l'ossolana nel 2016 e nel 2017 ha vinto due titoli tricolori esordienti alle Terme di Cornano, dove la romagnola fu terza quattro anni fa. La prima è campionessa italiana della specialità, la seconda un anno fa ha vinto il bronzo agli Europei, niente male per un'atleta al primo anno in categoria. Alle 10.45 sarà poi la volta degli junior maschi. Nel pomeriggio spazio ai professionisti. Nel Team Relay, gara a cronometro a squadre che prevede la somma del tempo del terzetto maschile a quello del terzetto femminile, la nostra Nazionale non si nasconde e punta al bersaglio grosso. Apriranno le danze gli uomini, con l'udinese Alessandro De Marchi, il cuneese Matteo Sobrero e soprattutto il verbanese Filippo Ganna. La locomotiva di Vignone, che un mese fa ha trascinato il quartetto dell'inseguimento su pista alla medaglia d'oro olimpica, vuole rinverdire il feeling con le nostre strade: era il 16 giugno 2012 quando Top Ganna che allora non portava soprannomi roboanti ma era solo un promettente 16enne del Pedale Ossolano - conquistò a Caldonazzo il titolo italiano della cronometro allievi, vestendo la prima maglia di una collezione che è già ampissima e che è destinata ad allargarsi ulteriormente. Il terzetto femminile sarà invece composto dalla cremonese Marta Cavalli, dall'udinese Elena Cecchini e dall'ossolana Elisa Longo Borghini, pure lei con dei legami con il Trentino e non solo per lo zio olimpionico Giorgio Vanzetta: nel 2010, infatti, la 29enne di Ornavasso (bronzo nella prova in linea a Tokyo come a Rio) corse con la Cristoforetti di Giorgio e Paolo Leonardi. Gli azzurri, reduci da due medaglie di bronzo nell'insolita prova a squadre, hanno quindi calato i pezzi da novanta per tentare l'assalto ad un titolo che seppur meno «sentito» di quelli individuali andrebbe comunque a certificare lo stato di salute del nostro pedale e darebbe un'enorme dose di entusiasmo in vista dei giorni successivi. Il percorso da coprire è il medesimo delle cronometro individuali: i primi a scattare saranno gli austriaci alle 14.30, seguiti a distanza di tre minuti da Russia, Polonia e Olanda. Non ci sarà la Slovenia di Tadej Pogacar a causa della defezione di una componente femminile del team. Il vincitore degli ultimi due Tour de France avrebbe dovuto gareggiare nel Team Relay insieme alla fidanzata Urska Zigart, ma dovrà rinviare il suo esordio agli Europei di Trento alla prova individuale a cronometro di domani, dove partirà fra i favoriti. Alle 15.30 la seconda batteria di partenze con Ucraina, Francia, Italia (alle 15.36) e infine i campioni in carica dellaGermania. Il tempo verrà preso sul secondo componente di ogni terzetto, quindi sarà importante trovare il giusto ritmo, con anche il vento che potrebbe recitare un ruolo importante. Sulla carta i principali avversari degli azzurri saranno gli olandesi, mentre la formazione tedesca ha perso qualche elemento importante rispetto allo scorso anno. L'attesa è finita: il grande ciclismo internazionale è qui, sulle nostre strade. Il campione italiano Matteo Sobrero in maglia azzurra: oggi alla caccia di una medaglia nella specialità del mixed relay con compagni e compagne (foto Mosna)
