Venerdì il vertice dei ministri. Roma chiede un controllo costante sul metano di Nord Stream L'ipotesi di stanziare fondi dell'Unione per evitare il peggio ad alcune società di distribuzione
Cingolani rassicura sui flussi e stringe sul tetto coi tedeschi «Basta con le speculazioni»

Tre ipotesi: un vero tetto al prezzo del gas importato, un limite solo a quello utilizzato per produrre elettricità, o in alternativa un meccanismo per evitare che il prezzo dell'energia prodotta da centrali a gas incida sulla determinazione del prezzo dell'elettricità. Infine una linea di credito per sostenere le aziende colpite dai picchi dei contratti «futures» nelle Borse specializzate, come quella di Amsterdam. Nonostante le molte luci spente e il tentativo di salvare il week-end, i tecnici sparsi fra Bruxelles e le capitali europee ieri hanno discusso la prima bozza dell'accordo che sarà sul tavolo della riunione straordinaria (venerdì) dei Ventisette ministri europei dell'Energia. A meno di singoli veti (si teme sempre quello dell'Ungheria di Viktor Orban), la speranza di una forte risposta politica alle minacce di Vladimir Putin cresce con il passare dei giorni. Già oggi il ministro italiano della Transizione ecologica Roberto Cingolani avrà contatti bilaterali con gli altri colleghi, a partire daGermania e Olanda, fin qui i più ostici nell'accettare un compromesso. Il momento decisivo sarà mercoledì, quando a Bruxelles si vedranno di persona tutti gli ambasciatori. La novità più importante del testo diffuso ieri sera dalla Reuters è nell'ipotesi di stanziare fondi europei per evitare il peggio ad alcune società di distribuzione dell'energia. Come sempre a fare la differenza è l'atteggiamento del governo diBerlino, coloro i quali hanno fin qui creduto che Vladimir Putin non avrebbe sospeso del tutto la fornitura di gas attraverso il tubo Nord Stream 1, la principale fonte di energia della locomotiva tedesca. Draghi, insieme ai colleghi di Grecia e Spagna, è stato il primo a insistere per intervenire, giàprima dell'estate. Ma come era prevedibile accadesse, per costringere Bruxelles a intervenire è stato necessario arrivare alla piena emergenza. Dagli uffici dei tecnici italiani continuano ad arrivare segnali rassicuranti. Cingolani ha chiesto formalmente ad Eni e Snam di calcolare con precisione e con cadenza settimanale gli ammontari di gas russo importati effettivamente grazie a Nord Stream 1. Non è un calcolo semplicissimo, perché l'energia che supera i confini di Gries e Tarvisio ha provenienze diverse: in parte arriva dal metanodotto ucraino (Jamal), in parte dai giacimenti olandesi. Cingolani contesta la tesi di alcuni esperti (a partire da Davide Tabarelli di Nomisma Energia) secondo la quale la chiusura dei rubinetti da parte di Mosca quest'inverno costringerebbe a pesanti razionamenti, soprattutto nei giorni di maggior domanda. A suo avviso il combinato disposto fra l'aumento dell'export algerino, quello dal tubo Tap (di provenienza azera) e il pieno utilizzo dei rigassificatori esistenti saranno più che sufficienti a superare l'inverno senza troppi sacrifici. «Una cosa sola è certa»A, spiegava ieri al telefono. «Per liberarci dal ricatto russo occorre rafforzare tutte le soluzioni alternative, a partire dai nuovi rigassificatori con cui iniziare ad importare il metano liquido a disposizione per noi dall'Africa. E così porremo fine anche a questa scandalosa speculazione di pochi sul prezzo di una materia prima». Mentre a Bruxelles si cercherà di chiudere l'accordo sul gas, venerdì a Roma Mario Draghi dovrebbe convocare il consiglio dei ministri che varerà il terzo decreto di aiuti per imprese e famiglie. La decisione di ieri del governo tedesco di stanziare altri 65 miliardi di euro non ha fatto granché presa sulla determinazione di Draghi a non superare i dieci, forse tredici miliardi del nuovo pacchetto. A Palazzo Chigi ricordano lo studio del Bruegel secondo il quale l'Italia, dopo la Grecia, è il Paese che ha stanziato più di ogni altro, almeno in proporzione alla ricchezza prodotta. In termini assoluti laGermania ha già speso sessanta miliardi, dieci in più dell'Italia. E in ogni caso il premier è preoccupato dal contesto. Giovedì i diciannove governatori dell'area della moneta unica si riuniscono a Francoforte per decidere un aumento dei tassi di interesse di almeno mezzo punto percentuale, l'unica soluzione per spegnere l'incendio che l'aumento dei costi dell'energia ha scatenato su tutta la catena dei prezzi. I tedeschi, che l'incubo dell'inflazione di Weimar non l'hanno mai superato, temono di arrivare ad aumenti a doppia cifra prima di Natale. Ogni scelta azzardata sui conti per l'Italia potrebbe provocare gravi danni sul mercato dei titoli pubblici. E così, oltre al problema della speculazione sui futures del gas, l'Italia dovrebbe fare i conti anche con quelli degli hedge fund sul mercato dei titoli pubblici.?
