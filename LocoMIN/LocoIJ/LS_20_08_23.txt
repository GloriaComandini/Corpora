La sindrome cinese e i soliti guai del Paese

Forse è il prezzo della modernità. Dall'inizio del nuovo millennio ci sembra di vivere in un continuo videogame. Facciamo appena in tempo a uccidere un mostro e un attimo dopo, sullo schermo delle nostre vite sospese, ne vediamo arrivare un altro. Persino peggiore del precedente. Così, abbiamo appena sconfitto il Covid (benché i virologi ci mettano in guardia su altri virus mutati e mutanti che stanno incubando nuove vendette contro il genere umano). E stiamo già qui a chiederci se non stia per esplodere un'altra "Sindrome Cinese", capace di devastare le certezze del mondo. Stavolta la minaccia non parte dal piccolo e mefitico Wet Market di Wuhan, ma dal grande e munifico Mercato Finanziario di Pechino. La crisi dei colossi del settore immobiliare, che vale quasi il 30 per cento del Prodotto lordo del Celeste Impero, fa vacillare le Borse del pianeta. Di fronte al "Chapter 15" per Evergrande, il Wall Street Journal si chiede se non siamo di fronte a un bis del "Chapter 11" chiesto nel 2008 da Lehman Brothers, che aprì ufficialmente la Crisi Globale del 2008. Forse è presto per gridare al contagio imminente. La richiesta di blocco delle attività dei creditori, formulata alle autorità dal gigante delle costruzioni in attesa di portare a termine la ristrutturazione del suo debito-monstre da 340 miliardi di dollari, non è (ancora) una dichiarazione esplicita di default. È vero che il rischio di insolvenza è diffuso, tanto che in un anno e mezzo sono già falliti due terzi degli sviluppatori immobiliari cinesi e un'altra seria avvisaglia c'è stata a inizio settimana con il mancato rimborso di una cedola su un bond da parte di un altro big del mattone come Country Garden, già indebitato a sua volta per200miliardi di dollari. CONTINUA A PAGINA25 Ma stiamo parlando di istituzioni finanziarie che non hanno in pancia capitale estero e non sono partecipate da banche e fondi internazionali. Già questo dovrebbe circoscrivere l'effetto domino al di là della Grande Muraglia. Se così fosse, il problema riguarderebbe soprattutto Xi Jinping. Nella sua collaudata logica autarchica e autocratica, il Presidente opterà per altri salvataggi di Stato, che faranno lievitare un debito interno già esorbitante. Salvo sorprese, quindi, la pandemia finanziaria non dilagherà. In caso contrario, si spera, non dovrebbe fare comunque troppi danni in Occidente. Con buona pace del frettoloso Joe Biden che, dopo aver tenuto a battesimo la nuova Nato asiatica con Giappone e Corea, parla della Cina come di "una bomba a orologeria". Ma la vera "bolla" che può esplodere è un'altra: si chiama decrescita. E questa, purtroppo, non è un'eventualità. È già una realtà. Con la quale tutti dobbiamo cominciare a fare subito i conti. La Banca d'Italia a fine maggio ci ha già avvertiti. Dopo i disastri indotti dal coronavirus, la guerra in Ucraina, l'impennata dei prezzi delle materie prime e la fiammata inflazionistica hanno portato a un grave deterioramento delle ragioni di scambio commerciale, a una seria strozzatura nelle catene di approvvigionamento e a un forte aumento dell'incertezza economica. Dopo la vivace reazione del 2021, nel 2022 la risalita del Pil mondiale si è fermata al 3,4 per cento. Nel 2023 la crescita "si ridurrà ulteriormente al 2,8 per cento a livello globale e all'1,3 nelle economie avanzate". Nelle economie emergenti e in quelle in via di sviluppo le strette monetarie decise dalle banche centrali hanno accentuato i timori di un calo del Prodotto, causando un ampliamento degli spread obbligazionari e una riduzione degli afflussi di capitale. "Circa un quarto di questi Paesi è considerato ad alto rischio dall'Fmi". Il 15 per cento di quelli a basso reddito "è in difficoltà nel sostenere il servizio del debito", mentre il 45 per cento "si trova in condizioni di elevata vulnerabilità". Ora lo stesso Fondo Monetario ha rivisto marginalmente al rialzo le stime sul 2023, portando la crescita mondiale al 3 per cento. Ancora bassissima, e soprattutto piatta nel 2024. Non esistono zone franche che si salvano dalla decrescita, se non addirittura dalla recessione. Gli Stati Uniti per ora l'hanno evitata, ma la persistenza dell'inflazione "core" (cioè quella sui beni primari, al netto dei prezzi dell'energia) fa temere che la Fed non solo non riduca, ma possa addirittura alzare i tassi di interesse. L'effetto sull'economia reale sarebbe asfissiante, e solo parzialmente compensato dalla boccata d'ossigeno del famoso Inflation Reduction Act, il colossale piano da 1.300 miliardi di dollari di aiuti alle imprese lanciato dall'Amministrazione nei mesi scorsi. La Cina, come abbiamo visto, vive una stagione di quasi vacche magre, che ora il crac del mattone può solo aggravare. Pechino non ha un problema di tassi di interesse, visto che il Paese è già in deflazione, con una domanda crollata dello 0,3 per cento a luglio. Ma ha un sanguinoso arretramento della congiuntura. Sempre a luglio le esportazioni sono calate del 14,5 per cento, la disoccupazione giovanile è salita al 21, e per evitare contraccolpi psicologici sulla popolazione il National Bureau of Statistics ha annunciato che d'ora in poi non aggiornerà più i dati. È la forza delle dittature, che tuttavia non basta a nascondere la debolezza del Made in China: nel secondo trimestre di quest'anno il Pil è rimasto fermo al più 0,8 per cento. E Nomura ha già abbattuto le stime di fine d'anno: dal 5,1 al 4,6 per cento. Per noi sarebbe manna dal cielo, per i cinesi vera carestia. Se guardiamo all'Asia, l'unica speranza al momento sembrerebbe l'India. Quinta economia del pianeta, ha scavalcato la Cina per numero di abitanti, 1 miliardo e 400 milioni, e tallona gli Stati Uniti sull'eccellenza digitale. Conta due tycoon tra i primi dieci uomini più ricchi del meloniano "orbe terracqueo", Mukesh Ambani e Gautam Adani, che con 152,2 miliardi di dollari di patrimonio ha appena spodestato dal trono Elon Musk. Sforna i migliori ingegneri e i ceo delle Over The Top della Silicon Valley, da Sundar Pichai di Google a Satya Nadella di Microsoft. Il Pil è stabilmente sopra al 7 per cento, ma lo sconfinato "continente indiano" ospita tuttora il maggior numero di poveri assoluti al mondo: 228,9milioni. Le infrastrutture sono ancora medievali in intere zone del Paese. Una settimana fa, a New Delhi, festeggiando l'mdipendence Day del 15 agosto, il primo ministro Narendra Modi affacciato al Forte Rosso dei Re Moghul del XVII secolo ha fatto una promessa solenne : «Un nuovo ordine globale e una nuova equazione geopolitica stanno emergendo dopo il Covid: l'India sta diventando la voce del Sud globale, e vi garantisco che entro i prossimi cinque anni diventeremo una delle prime tre economie del mondo». L'India cerca un suo spazio politico da attore globale e "alter-mondista" rispetto alblocco Cino-Americano: non a caso, al G-20 del 9-10 settembre di New Delhi, Modi ha invitato Putin e non Zelensky. Ma l'autocrate indiano è in campagna elettorale: si vota nella primavera del 2024. Certi suoi trionfalismi, più che target economico, sembrano marketing politico. Sarebbe magnifico se, a compensare questa depressione generale, contribuisse l'altra metà dell'Occidente. Ma l'Europa Felix è solo una chimera. VEconomist ha appena decretato il tramonto della GrandeGermania, con una copertina impietosa che dice: Is Germany once again the SickMan of Europe?. "È di nuovo laGermania il malato d'Europa?". Nell'Unione che stenta e che arranca, i fasti di FrauMerkel, pur supportati dai costi esorbitanti del suo coiffeur personale, sono un lontano ricordo. Il successore, il grigioOlaf Scholz, fa a pugni con il terzo trimestre di crescita negativa. L'ex Locomotiva d'Europa non solo non traina, ma frena l'intero convoglio del Continente. I mali? Di ogni genere: "Prudenza fiscale", "Conservatorismo burocratico". Su tutti, l'harakiri sull'energia: "Il gas russo a buon mercato non è più un'opzione e il Paese, in uno spettacolare autogol, si è allontanato dal nucleare". Come se non bastasse, anche l'export ha il fiato corto: "Le case automobilistiche tedesche stanno perdendo la battaglia per la quota di mercato contro i concorrenti locali". Risultato: recessione, dura e pura. Nella rapida discesa agli inferi l'ultima tappa è l'Italia. Per ora il Belpaese si loda e si imbroda: cresciamo più dei tedeschi e dei francesi! Contenti noi... Quest'anno il Pil salirà di 1,2 punti, il prossimo anno si fermerà all'I,1. Torniamo cioè al vero dramma nazionale degli ultimi vent'anni: il galleggiamento, il tirare a campare, l'io speriamo che me la cavo. Nel secondo trimestre la manifattura si è fermata, e hanno tenuto solo servizi e turismo. Intanto il caro-prezzi genera ovunque i noti sfracelli, dalla benzina al gas, dai trasporti al carrello della spesa, obbligando la Bce a non allentare la morsa del costo del denaro. A giugno il debito pubblico ha frantumato l'ennesimo record, a quota 2.843 miliardi: crescerà ancora in rapporto al Pil, appesantendo il fardello della spesa per interessi e il fabbisogno di cassa del Tesoro. Tutto questo ridurrà ulteriormente gli spazi fiscali (già pressoché nulli) della prossima manovra economica. Forse dalle allegre coste albanesi, e nelle fastose residenze dell'amico Edi Rama, l'orizzonte italiano appare più sfocato: ma questo è, cara presidente Meloni. Conviene prenderne atto, e tirarsi subito su le maniche. Non per bastonare inutilmente le banche 0 per calmierare demagogicamente le tariffe aeree. Ma per curare sul serio la nostra vera malattia: produttività bassa, crescita stagnante. È la "Sindrome Italiana", che rischia di essere più dolorosa di quella cinese. ? ©RIPRODUZIONE RISERVATA
