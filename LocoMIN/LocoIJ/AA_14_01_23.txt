Cala la produzione industriale L'Italia ora teme la recessione
L'Istat. La nota sull'andamento economico del Paese registra a novembre un -3,7% sul 2021 Chiari segnali di rallentamento anche in altri Paesi dell'Eurozona, Bce, Fmi e Ue sono in allerta

ROMA. Produzione industriale ancora in calo in Italia: per il terzo mese consecutivo, a novembre 2022, l'indice presenta un segno negativo, che si ferma a -0,3% rispetto ad ottobre e si allarga a -3,7% rispetto a un anno prima, negli ultimi dati Istat. La discesa preoccupa imprese e consumatori e incide negativamente sulle performance dell'economia. Da più parti si richiama lo spettro di una recessione nell'eurozona. A preoccupare di certo sono le prospettive di crescita in rallentamento anche nel nostro Paese che creano «incertezza» e «rendono cauti» famiglie e imprese che producono beni di consumo e che «si aspettano una riduzione dei prezzi», come indica la nota dell'Istat sullo stato dell'economia nazionale. Del resto, nello scenario già delineato dall'Istituto nelle stime diffuse a dicembre scorso, la crescita del Pil italiano si muove su ritmi ancora sostenuti nel 2022 (+3,9%), per poi rallentare significativamente nel 2023 (+0,4%). Spada di Damocle resta l'inflazione che, seppur in lieve decelerazione a fine anno, continua a viaggiare sulle due cifre (+11,6% a dicembre). Con il caro-energia in testa. Una situazione di difficoltà più o meno generalizzata e che vede anche altri big in affanno. LaGermania, da sempre considerata la locomotiva d'Europa, chiude il 2022 con il Pil in rialzo dell'1,9% rispetto all'anno precedente, ma l'economia tedesca è in stagnazione nel quarto trimestre dell'anno, con una crescita zero. Segnali di frenata, anche in altri Paesi, che al momento non possono far dire che una prossima recessione nell'eurozona sia certa ma eventualmente «lieve». Tra commissione Ue, Bce e Fmi, «c'è convergenza» sul fatto che nei 20 Paesi dell'area euro ci sia «un rallentamento dell'attività economica, che ci attendiamo si trasformi in una ripresa graduale nel corso dell'anno. Ora se si trasformerà in recessione non è chiaro: potrebbe essere che saremo in grado di evitarla del tutto. In ogni caso se ci sarà una recessione dovrebbe essere lieve», afferma un alto funzionario europeo in vista dell'Eurogruppo che si terrà lunedì prossimo. Così nell'incertezza dell'economia, torna a salire il bene rifugio per eccellenza, l'oro: il prezzo del metallo prezioso vola sui mercati delle materie prime e supera ampiamente la soglia dei 1.900 dollari l'oncia. L'industria italiana, intanto, fa i conti con una produzione in calo che, seppure nel confronto mensile di entità minore rispetto alle variazioni negative dei due mesi precedenti (-1,8% e -1,1% rispettivamente), risulta marcata nell'arco dei dodici mesi e non fa ben sperare. I dati Istat indicano che a novembre scorso la flessione maggiore riguarda l'energia (-4,5% sul mese e -16,2% sull'anno). Ma con il segno meno è anche la produzione per i beni di consumo (-0,4% mensile e -2,6% annuo), a partire da quelli cosiddetti «non durevoli», in altre parole dagli alimentari e bevande ad alcune industrie tessili, in calo nel confronto mensile. Male anche i beni «durevoli», dagli elettrodomestici ai mobili, che mostrano perdita di appeal nell'arco dell'anno.
