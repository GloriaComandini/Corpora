Non più veti nella politica estera europea Si è formato un gruppo di 9 Paesi-leader

I comunicati ufficiali, e anche un tantino burocratici, spesso non trovano l'eco che meriterebbero. E il caso di quello apparso sul sito del ministero degli Esteri tedesco: «Di fronte all'aggressione russa all'Ucraina e alle crescenti sfide a livello internazionale i membri del "gruppo di amici" sono convinti che i processi di presa delle decisioni in politica estera devono essere adattati alla situazione al fine di rafforzare l'Unione come attore globale. Migliorare la capacità di decisione è centrale anche in vista di compiti futuri. Il gruppo intende conseguire pragmaticamente sviluppi concreti nell'ambito dei processi decisionali in campo di politica estera e di sicurezza e riferirà con regolarità agli stati membri e alle istituzioni europee sulle mosse intraprese». Ovvero, se non ci saranno marce indietro, le future decisioni di politica estera marchiate Ue saranno prese a maggioranza e con nove Paesi a fare da locomotiva. Si tratta di Francia,Germania, Italia, i tre del Benelux, Finlandia, Slovenia e Spagna. Adesso il cambio di passo, firmato anche dal ministro degli Esteri, Antonio Tajani, che avviene sottovoce per non urtare la sensibilità di chi ha l'orticaria verso un'Europa che invece si rivela ogni giorno di più indispensabile e anzi con la necessità di una maggiore forza per incidere positivamente sugli equilibri internazionali. Quindi ben venga la decisione di accelerare sulle decisioni e sarà bene darne notizia, come sottolinea sulla rivista II Mulino, Alessandro Cavalli, già docente all'università di Pavia e membro dell'Accademia dei Lincei: «Si è forse ricostituito un trio ?Germania-F rancia-Italia ? capace di alimentare il motore talvolta un po' ansimante dell'Unione europea? Scholz, Macron e Meloni non sono Adenauer, Schumann e De Gasperi, ma talvolta è la forza delle cose più che le azioni degli uomini a muovere la storia. Se ciò accadrà, vorrà dire che Putin, aggredendo l'Ucraina, sarà riuscito a rafforzare, invece che a disgregare, come voleva, l'Unione europea. Ogni volta che si parla di un ulteriore allargamento a nuovi Stati membri c'è chi sostiene che si rischia un annacquamento e un indebolimento dell'Unione se prima non si procede all'approfondimento dell'integrazione. Forse, questo "gruppo di amici" potrà dimostrare che in un'Europa a geometrie differenziate i due processi possono invece andare paralleli e rafforzarsi reciprocamente».
