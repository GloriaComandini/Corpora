Meloni fa dietrofront e rinnega l'Europa "Con me al governo la pacchia è finita"

MILANO - Piazza Duomo non è mai un comizio e basta, è sempre un simbolo. Non è piena come nel recente passato erano riusciti a fare i 5 Stelle con Beppe Grillo, la Lega o le sardine, ma l'effetto scenico dei tricolori e delle bandiere di Fratelli d'Italia sopperisce un po'. Giorgia Meloni punta Milano e tutto ciò che rappresenta, il primo partito del centrodestra non può non farsi vedere e sentire anche qui, laddove una volta primeggiava Forza Italia e più recentemente il Carroccio. E allora la possibile prossima presidente del Consiglio, parlando a braccio, tocca tutti i temi economici: il lavoro e le imprese, le tasse e l'energia. Anche se poi si fa prendere un po' dalla foga e riedita un "è finita la pacchia" di salviniana memoria: il leader della Lega lo diceva a ino' di avvertimento contro i migranti; lei invece si riferisce all'Europa, perché «con me torneremo a farci sentire e a difendere i nostri interessi». Nel dirlo attacca Olanda («gli amici di Calenda») eGermania («gli amici di Letta»), colpevoli di non volere il tetto al prezzo del gas. Nell'elenco si dimentica però l'Ungheria di Viktor Orban, avrebbe dovuto dire "gli amici miei". Comunque, la caccia al voto del nord è strategia in atto da mesi, sin da quando Fdi decise di convocare la propria convention programmatica proprio a Milano a cavallo tra aprile e maggio. I risultati sembrano arrivare, vedi ad esempio quel sondaggio di pochi giorni fa in Veneto che vedeva Fdi totalizzare il doppio, in percentuale, della Lega. La piazza milanese è variopinta, ci sono i giovani con la maglietta "Meloni presidente", italiani di seconda generazione in giro che si fermano e ascoltano incuriositi, persone comuni arrivate a sentire "Giorgia", il personaggio politico del momento. Ai bordi della piazza un gruppetto con le bandiere arcobaleno, attivisti per i diritti del mondo Lgbtq, abbozza una mezza contestazione interrotta quasi sul nascere. Sventola anche qualche bandiera di un partito di estrema destra romeno. «Il risultato in Lombardia è fondamentale perché parliamo di una locomotiva - ragiona Meloni - . Noi abbiamo lavorato molto in questi anni sui temi legati alla crescita, ai mondi produttivi e al sostegno all'impresa. Quindi per me sarebbe importante fare un buon risultato perché vorrebbe dire che il messaggio è arrivato. Il nostro è un programma corposo sull'economia e queste sono piazze e luoghi dove è importante vedere come sono raccolti quei messaggi». L'ex vicesindaco Riccardo De Corato, lo sceriffo ai tempi di Letizia Moratti, gongola: «Qui non ci viene più nessuno a fare i comizi, lei invece sì...». Il comizio - anticipato da due brani di Rino Gaetano, il più pop di tutti cioèMz ilcielo è sempre più blu anche quello (come i consensi?) "scippato" alla Lega che aveva preso il vizio di utilizzarlo ai propri comizi - è tutto esclusivamente per lei. La introduce in due minuti Daniela Santanché, che si aggira da autentica padrona di casa, assieme a Ignazio La Russa: in terra lombarda i ras veri sono loro due. Santanché lo (ri)mette subito in chiaro, «il ceto produttivo di Milano e della Lombardia sta capendo che Fratelli d'Italia è dalla loro parte». Una delle parote più utilizzate dalla presidente del partito è "nazione". L'Italia nazione che deve risollevarsi, credere in se stessa, ritrovare l'orgoglio nazionale, difendere i propri confini, battersi in Europa per perorare i propri interessi, dice Meloni. La vittoria non è in tasca ma quasi, per cui «non leggo più i giornali e non guardo i talk show, parlo con le persone e penso a quel che ci sarà da fare dopo il 25 settembre». Non fa promesse mirabolanti «alla Cetto Laqualunque», ammette che la situazione economica è complicata, di sicuro però si prende qualche minuto per contestare il reddito di cittadinanza e auspicare il taglio del cuneo fiscale. E poi: rilanciare la natalità, investire nella «scuola del merito», «contro quella progressista macchina di disuguaglianze». C'è spazio per una intemerata contro il mondo spettacolo dove, a suo dire, non sarebbe possibile fare endorsement nei suoi confronti. «È questa la vostra democrazia, cari compagni?», chiede. Tre quarti d'ora così, alla fine inno nazionale e mano destra sul cuore dei suoi maggiorenti saliti sul palco, non lei però, è già andata VIS. ©RIPRODUZIONE RISERVATA
