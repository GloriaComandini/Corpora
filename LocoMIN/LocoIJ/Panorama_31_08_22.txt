MONDOVISIONI
LA RIVOLUZIONE? «RIMPATRIARE» LA PRODUZIONE
Gigantesche strutture globali di industria e logistica vengono oggi ripensate. Ne fanno parte tanti - e ottimi - fornitori italiani. Che, però, presto dovranno far attenzione.

Da qualche tempo l'attenzione delle comunità di imprenditori e di manager occidentali è tutta rivolta verso «reshoring, friend-shoring e near-shoring». Il primo concetto descrive la tendenza a far rientrare produzioni che per anni erano finite fuori porta. Il secondo, invece, non contempla il «rimpatrio» delle fabbriche, bensì il loro spostamento in Paesi con una certa affinità politica e valoriale rispetto al mondo anglo-americano. Il terzo concetto, poi, indica la tendenza a radicare capacità produttiva all'estero ma vicino al «quartier generale» delle imprese. Quello che accomuna queste tre espressioni è la constatazione che r«off-shoring», cioè la tendenza a produrre in Paesi stranieri per sfruttare il basso costo della manodopera e/o per rimanere a ridosso dei clienti finali, è un modello in crisi. Negli Stati Uniti le evidenze sono già notevoli. Il Reshoring Index 2021 del colosso americano della consulenza strategica AT Kearney rivela che solo una piccola percentuale di capi azienda di settori manufatturieri americani non prende in considerazione il rientro delle fabbriche entro i confini. Il 47 per cento, invece, ha già spostato attività negli Stati Uniti nel corso degli ultimi tre anni, e un 29 per cento conta di farlo nel prossimo triennio. Un aspetto particolarmente interessante dello studio è che la pubblicazione è avvenuta prima dell'invasione russa dell'Ucraina, e prima che i prezzi dell'energia schizzassero alle stelle. Americani, d'altra parte, sono gli interventi più espliciti a favore di questa nuova impostazione delle catene produttive. Impostazione che ha il pieno sostegno tanto dei repubblicani quanti dei democratici. Ieri era Donald Trump a spronare le aziende a stelle e strisce a tornare in patria, oggi è Janet Yellen, segretario al Tesoro e da sempre membro del patriziato democratico, a cavallo tra alta finanza e accademia, a ragionare sul «friend-shoring». Per la comunità degli affari anglosassone, dunque, la rimodulazione delle catene produttive non è affatto una novità, bensì un percorso intrapreso da anni. In Europa la riflessione è ancora acerba, ma è già ben presente ai vertici industriali. Le recenti analisi di McKinsey ci dicono che nelle riflessioni dei top manager le grandi incognite della geopolitica fanno a gara con i rincari drammatici dei fattori produttivi. InGermania da mesi è in cima alle classifiche dei saggi più venduti Das geopolitiche Risiko (Campus), il testo di Jan Kallmorgen e Katrin Suder che si sforza di spiegare ai colossi tedeschi Tabe della geopolitica. È il segno, ancora una volta, del disincanto di Deutschland AG, il gotha economico tedesco che sa di non poter più contare su gas a buon mercato dalla Russia, fabbriche in Cina, catene logistiche lunghissime e quasi del tutto prive di strozzature. Mosca, con il ricatto energetico, è divenuta in breve tempo il principale aguzzino dell'economia dellaGermania. Pechino, che le élite tedesche considerano ormai un pericoloso concorrente sul piano industriale e della supremazia tecnologica, promette di non essere da meno. Quanto alle catene logistiche, sono stremate dai continui stop. Che si tratti della politica zero-Covid di Xi Jinping, di giganteschi ingorghi nel canale di Suez, di incursioni di pirati somali o dei prezzi esorbitanti dei noli marittimi, la movimentazione delle merci è diventata causa di fastidiosi mal di testa. Lo stimolo, per quanto possibile, è quello di accorciare al massimo le catene di approvvigionamento. Al contempo, è difficile immaginare cheBerlino richiami come un pifferaio magico entro i confini tutti i manufatturieri nazionali e i loro fornitori. La struttura produttiva tedesca rimarrà piuttosto disarticolata, conservando al più l'assemblaggio finale, quella che consente di vantare il «Made in Germany», entro le proprie frontiere. LaGermania, in altre parole, continuerà ad avere bisogno di «ascari» per alimentare la propria locomotiva. Anche la SWP, il prestigioso pensatoio di politica estera tedesco che lavora per il parlamento e la cancelleria federale, ha appena sfornato uno studio sul friend-shoring significativo. Il messaggio che emerge con maggiore forza è che la riorganizzazione tedesca dovrà accantonare la logica di massima efficienza e risparmio, per evitare di ritrovarsi nuovamente alla mercé di nemici dell'Occidente. Prima l'imperativo era produrre in tempo reale in un solo sito, riducendo all'osso il magazzino ed evitando duplicazioni e ridondanze. Oggi invece si ritornerà ai «doppioni», allo stoccaggio su vasta scala. Quasi di sicuro questo massiccio assestamento, perlomeno nel breve, sarà causa di maggiori costi. Si tratta di capire a chi rimarrà in mano il cerino. Al consumatore finale? Ai fornitori dei colossi, molti dei quali italiani? Sarà il caso che a rispolverare l'analisi geopolitica siano anche i manager di casa nostra, e non solo quelli di altri Paesi. ? *Esperto di scenari strategici, fondatore di Policy Sonar © RIPRODUZIONE RISERVATA
