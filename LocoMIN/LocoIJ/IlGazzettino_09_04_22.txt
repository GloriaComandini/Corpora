Le idee Credito accomodante per superare la crisi

Il sistema socio-economico è sotto pressione. La guerra, l'inflazione, i costi energetici, l'impatto di queste componenti sul lavoro e quindi sull'occupazione, alimentano un combinato disposto che ingenera sfiducia e allarma particolarmente chi ha in corso esposizioni debitorie nei confronti del sistema creditizio che potrebbe assumere un restringimento del merito creditizio e un aumento dei tassi di interesse. I rischi per le PMI, ovvero per buona parte della filiera di ogni settore, si sono moltiplicati. L'ultra celebrato "piccolo e bello" si espone oggi ad una molteplicità di fattori sfavorevoli ben più di quanto può succedere per imprese di maggiori dimensioni, più patrimonializzate, grazie ad adeguati conferimenti di capitale proprio dei soci. È però altrettanto vero che in caso di ripresa economica, così com'è stato con l'impressionante recupero del quasi il 7% del Pil 2021, le imprese medio-piccole, che rispondono a particolari requisiti di eccellenza, trasparenza, liquidità e governance, e sono adeguatamente innovative, riescono a correre più in fretta e con risultati più significativi. L'attuale fase, non certo espansiva, sfiorerà la tipologia delle aziende eccellenti, ma colpirà particolarmente le piccole e micro imprese, andando ad incidere sul loro merito creditizio e di riflesso le esporrà a ipotesi di usura nel caso il merito si deteriori oltre misura, con il giro di affari che si ridimensiona sostanzialmente e le banche siano costrette a richiedere il rientro dall'esposizione. Il sistema produttivo-commerciale del Veneto è esempio eclatante di un tessuto costituito per oltre il 90% da imprese di piccole dimensioni, vocate per oltre i 2/3 all'export diretto verso l'intero globo e, in misura non certo secondaria attraverso quelle che è la locomotiva d'Europa, laGermania. Oggi questa motrice ad alta velocità sta perdendo colpi e, alla pari nostra, è troppo dipendente per l'energia dalla Russia, con tutte le conseguenze che ne derivano, tra le quali spicca una ricaduta sulla filiera delle componentistica di cui il Veneto e la Lombardia ne sono il vertice. C'è da prevedere che molte delle piccole imprese della filiera rischino pesanti contraccolpi derivanti dal ridimensionamento degli ordini. Affrontare il tema del merito creditizio diventa prioritario non solo per le piccole imprese, ma anche per le famiglie con mutui immobiliari. Un rallentamento dell'economia reale necessita di una politica del credito accomodante, con garanzie pubbliche a monte. Importante è non farsi sorprendere dal problema e preparare le opportune difese e bilanciamenti.
