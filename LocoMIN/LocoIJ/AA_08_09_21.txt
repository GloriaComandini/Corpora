L'Italia si affida alla moto Ganna
Ciclismo. Saranno le prove contro il tempo under 18 ad aprire i campionati europei di ciclismo su strada di Trento. Nel pomeriggio entreranno in azione i primi pezzi da novanta nella prova a squadre mista. La squadra azzurra punta tutto sulla potenza del campione del mondo in carica

TRENTO. Al mattino le cronometro juniores, nel pomeriggio il team relay, con l'Italia di Filippo Ganna che punta all'oro. Saranno le prove contro il tempo under 18 ad aprire i campionati europei di ciclismo su strada di Trento, che nelle corse in linea in programma nel weekend vedranno al via anche quattro trentini: particolarmente attesi i "pro" Matteo Trentin (già campione continentale nel 2018) e Gianni Moscon, così come gli under 23 Edoardo Zambanini e Barbara Malcotti. Le cronometro andranno in scena su un anello interamente pianeggiante di 22,4 chilometri, adatto agli specialisti. La partenza verrà data dalla suggestiva cornice del Muse, con il traguardo posto nella vicina Piazza delle Donne Lavoratrici. L'apertura, alle 9.15, spetterà alle junior donne, con l'olandese Elise Ujien in cerca della riconferma dopo il successo dello scorso anno a Plouay.L'Italia schiererà al via la forlivese Carlotta Cipressi (già bronzo agli Europei lo scorso anno) e la piemontese Francesca Barale. Il primo degli junior maschi a prendere il via, alle 10.45, sarà il serbo Mihajlo Stolic. I favori del pronostico pendono dalla parte del talentuoso belga Cian Uijtdebroeks, secondo molti il "nuovo" Remco Evenepoel. L'Italia punterà sul campione italiano a cronometro Alessandro Romele e su Samuele Bonetto. Nel pomeriggio entreranno in azione i primi pezzi da novanta nella prova a squadre mista, il team relay. Otto le squadre nazionali al via (ciascuna con 3 uomini e 3 donne), che dovranno percorreredue volte il circuito delle prove a cronometro, per un totale di 44,8 chilometri. L'Italia parte con grandi ambizioni, guidata dalla locomotiva Filippo Ganna. Al suo fianco Alessandro De Marchi, il campione italiano a cronometro Matteo Sobrero, Elisa Longo Borghini, Elena Cecchini e Marta Cavalli. Per conquistare il primo oro della spedizione continentale, la nazionale padrone di casa dovrà però guardarsi le spalle dai temibili Paesi Bassi, che possono contare su una line-up di primo livello guidata dallo specialista Jos Van Emden, affiancato da Koen Bouwman, Bauke Mollema e le forti passiste Demi Vollering, Amy Pieters e Floortjie Mackaij. Non cederà facilmente il trono conquistato l'anno scorso nemmeno laGermania, determinata a riconfermarsi sulle strade di Trento. È stata invece costretta a dare forfait all'ultimo minuto la Slovenia di Tadej Pogacar, a causa della defezione di una componente femminile del team. Il Team Relay sarà trasmesso in diretta televisiva su Raisport e su Eurosport a partire dalle 14.30. Giro di Gran Bretagna Il team Ineos Grenadiers ha vinto oggi la terza tappa del Tour of Britain, ovvero la cronometro a squadre, di 27,7 chilometri, da Llandeilo al National Botanic Garden of Wales di Llanarthney. La formazione britannica ha coperto la distanza in 20'22", precedendo di 17" la Deceuninck QuickStep, seconda, e di 20" la Jumbo Visma, terza. Il giovane londinese Ethan Hayter, 22anni, in forza proprio al team Ineos Grenadiers, e' ora il nuovo leader della classifica generale; spodestato dalla vetta lo statunitense Robin Carpenter, del team Rally Cycling, ieri vincitore della seconda frazione. IL PROGRAMMA Ad aprire il cartellone alle 9.15 la crono junior Alle 14.30 il team relay con diretta tv su Raisport ? Le prove contro il tempo, che apriranno la rassegna continentale, andranno in scena su un circuito che, da Trento, si svilupperà verso sud fino ad Aldeno. Da lì si rientrerà in città, con partenza e arrivo fissati nel quartiere "Le Albere", rispettivamente in Corso del Lavoro e della Scienza e in Piazza delle Donne Lavoratrici. Oggi il traffico sarà chiuso dalle 8.30 alle 12 e dalle 13.45 alle 17, mentre domani il traffico verrà interrotto dalle 8.30 alle 12 e dalle 13.45 alle 18. Ad aprire il programma odierno sarà, alle 9.15, la crono junior donne, che si svilupperà su un tracciato di 22,4 chilometri, stessa distanza che, poco dopo (alle 10.45 la partenza del primo atleta), dovranno percorrere i pari categoria maschi. A chiudere la prima giornata, con start alle 14.30, sarà il team relay, cronosquadre mista che prevede due giri del circuito di 22,4 chilometri, per un totale di 44,8 chilometri. Domani sarà la volta delle cronometro under 23 ed élite, che andranno in scena sul circuito di 22,4 chilometri, da ripetere una volta per tutte le categorie. Al mattino toccherà alle donne, alle 9.15 alle under 23 e a partire dalle 10.45 alle élite. Nel pomeriggio, invece, sarà la volta dei colleghi maschi: alle 14.15 scatterà il primo under 23, alle 16 il primo degli élite. A partire da venerdì, invece, saranno assegnate le maglie di campioni europeo delle prove in linea: ad aprire il weekend saranno gli junior (maschi e donne) e le under 23 donne, in gara venerdì. Il cuore pulsante delle corse sarà la centralissima Piazza Duomo, sede di partenza e arrivo di tutte le prove, mentre le gare si svolgeranno su un circuito cittadino che include la salita di Povo. Venerdì 10 settembre il traffico rimarrà chiuso dalle 8.30 alle 12 e dalle 13.30 alle 18.45. Sabato 11 dalle 8.30 alle 12 e dalle 13.30 alle 17.15. Insomma, una manifestazione che coinvolgerà tutta la città L.F.
