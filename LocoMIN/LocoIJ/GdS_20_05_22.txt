Meyer tra Scala e derby «Mi piaceva Rivera Giroud impressionante»
Il Sovrintendente sulla Milano al comando anche nel calcio: «Città concreta, modello di organizzazione»

n quell'ufficio al primo piano che dà su via Filodrammatici, almeno una volta al giorno si ascolta una musica di Bach... «Perché calma l'anima», ci dice Dominique Meyer, 66 anni, Sovrintendente della Scala dalla primavera 2020. Da quella stanza che respira storia passano i più grandi direttori d'orchestra, cantanti d'opera e ballerini del mondo. È una sorta di osservatorio privilegiato sulla Milano, che è sempre più locomotiva d'Italia. La città più ricca, più attiva e più reattiva. La città che è tornata anche ai vertici del calcio. Domenica sera sapremo se lo scudetto sarà del Milan o dell'Inter, ed era dal 1965 che le due squadre di San Siro non lottavano testa a testa fino all'ultima giornata per il titolo. E visto che rossoneri e nerazzurri incantano nello stadio considerato «La Scala del calcio» siamo andati a sentire che cosa ne pensa il "padrone" di casa della vera Scala, il teatro che il mondo ci invidia, l'icona stessa della cultura all'ombra della Madonnina. E ci ha sorpreso la passione unita alla competenza di Dominque Meyer. Tutti sanno che il francese, Sovrintendente e direttore artistico della Scala, è uno storico e un economista, ha insegnato alla Sorbona ed è stato consulente del primo ministro francese Pierre Beregovoy. Pochi sanno che Meyer ha giocato a calcio ed ha una profonda conoscenza sportiva. «Ero un difensore centrale - ci racconta -. Una sorta di libero come lo si intendeva negli Anni 70, capitano di una squadra di Montreuil. Ero studente e i miei compagni rappresentavano tutto l'universo sociale di quella periferia parigina. Una grande scuola di vita». 3 Per chi fa il tifo? «Sono per il Psg, una squadra di stelle che ci regala momenti di felicità e delusioni cocenti. In particolare stravedo per Kylian Mbappé, un artista del pallone. Lui rappresenta l'estetica della velocità. Non sapete quanto mi rattrista l'idea che possa passare al Real Madrid... Fabio Capello dice che vedere Mbappé in campo è come essere alla Scala. Mi piace che lo abbia detto e vorrei tanto conoscerlo. Lo invito a venire da noi così parliamo un po' di calcio». 3Quali sono i "suoi" campioni di sempre? «Su tutti Jacques Anquetil. Ho ricordo nitido del Tour de France 1964. Io avevo 8 anni e speravo di vedere il "mio" campione che era il leader della corsa. E quel giorno lui passò, in maglia gialla, con qualche metro di vantaggio su tutti. Mi sembrò un regalo. Anquetil è stato a suo modo un artista, un campione di eleganza. Nel calcio ho amato soprattutto Platini e Zidane. Ma avevo un debole per Gianni Rivera. Che bello era quel gioco lento e tecnico. Adesso il calcio è troppo atletico, troppo veloce e meno poetico. A proposito di Zidane... Ero aBerlino per la finale del Mondiale 2006 e la testata a Materazzi non l'ho vista. Ero concentrato sull'uscita dal campo di Henry e non mi accorsi di quel momento chiave». 3 Serataccia per i francesi? «Ero con degli amici che ci rimasero davvero male perché vinse l'Italia di Lippi dopo la lotteria dei rigori. Io no, perché fu una bellissima partita decisa da un solo errore di Trezeguet... È la vita». 3Va anche a San Siro? «Il mio primo ricordo d'Italia è legato a quello è certamente uno degli stadi più belli del mondo. Era il 1980 e nel primo giorno a Milano andai a San Siro. Si giocava un Milan-Perugia e vinsero i rossoneri con un gol di Antonelli. Il "vecchio" San Siro era enorme e bellissimo senza copertura». 3 Domenica come finirà? Sarà allo stadio? Per chi tifa a Milano? «Sto dalla parte del bel gioco e devo dire che in questa stagione sia il Milan sia l'Inter hanno giocato molto bene. Diciamo che per il momento ho scelto un solo colore: il nero? Devo ancora decidere se mettergli vicino il rosso o l'azzurro. Mi piacerebbe essere a San Siro o almeno seguire le partite in diretta tv, ma domenica abbiamo il "Ballo in Maschera" e una recita di "Sylvia" e io amo seguire i nostri spettacoli. Penso che gli chef debbano stare nella loro cucina...». 3Nel Milan sono stati decisivi di francesi.. «Mi impressiona Giroud. È incompreso, viene spesso criticato ma lui segna sempre sia col Milan sia con la Nazionale e presto batterà il record di reti di Henry con la maglia della Francia. E, soprattutto, fa gol decisivi come quelli del derby. E come lui l'altro vecchietto Ibra che ricordo dai tempi del Psg. A loro modo sono due ballerini». 3Dal suo punto di vista qual è la marcia in più di Milano? «Amo l'Italia, tutta, e Milano in particolare perché è una città colta e generosa, una città concreta, curata e organizzata. Qui non si perde tempo a piangere sul latte versato, non si dàmet aforicamente la colpa agli arbitri. Qui ci si rimboccano le maniche e si riparte. Poche lamentele e tanta energia». 3 Come ha vissuto questi due anni di pandemia? «Ero appena arrivato quando è toccato a me il compito di chiudere la Scala, come tutti i teatri, i cinema e gli stadi? Ma non ho mai avuto il timore che non si potesse ripartire. Anzi nella difficoltà abbia scoperto grandi risorse. Pe mesi abbiamo continuato ad aprire il teatro per concerti e rappresentazioni che andavano in streaming. Mentre il mondo intorno a noi era chiuso la Scala pulsava. Ora siamo, finalmente ripartiti alla grande. Oltre agli abbonati tradizionali abbiamo ritrovato anche un 20 per cento di turisti. Abbiamo chiuso gli ultimi due esercizi in utile e siamo pieni di idee e di ottimismo per quello che ci aspetta. Milano ha questa magia: ti invita, anzi ti aiuta a fare sempre meglio».
