I prezzi fanno paura
L'inflazione si mangia 50 miliardi di risparmi
II carovita al 2,9% ha già falcidiato i soldi che gli italiani hanno parcheggiato nei depositi bancari. Ma non va meglio a quanti abbiano acquistato i Btp a 7 anni che garantiscono una cedola dello 0,5%: su 1.000 euro investiti ne hanno già persi 24

? L'inflazione è di nuovo tra noi. Per alcuni è bentornata. Ma non per tutti. Ieri l'Istat ha comunicato che a ottobre i prezzi sono saliti del 2,9% con un salto che non si vedeva da settembre 2012. Non sta molto meglio laGermania che, essendo arrivata al 4,5% ha le vertigini. Negli ultimi trent'anni i prezzi non si erano mai arrampicati così in alto. Gli Usa sono arrivati al 4,4% che mancavano dal 1991. Che dire? L'inflazione sembrava una malattia scomparsa, come il vaiolo. Sta tornando fuori, spinta dai prezzi dell'energia che passano dal +20,2% di settembre a +22,9% di ottobre. L'effetto di trascinamento ha accesi i fuochi d'artificio: la bolletta della luce è salita del 34,3% e quella del gas del 37%.. A provocare la corsa dei prezzi è la forza della ripresa economica. L'Italia, comunica l'Istat, sta salendo ad una velocità che non si vedeva dagli anni del «boom» economico. In archivio la «Milano da bere» perché la crescita stimata per il 2021 è del 6,1%. Paolo Mameli, economista di Intesa è ancora più ottimista : stima che l'indice possa arrampicarsi fino al 6,2%. Siamo diventati la locomotiva d'Europa appaiati alla Francia e ben prima dellaGermania che avendo riportato a casa un po' di produzioni prima dislocate in Cina ha frenato la crescita al 2,5%. MANCANO LE MATERIE PRIME «Le uniche nubi all'orizzonte sono formate dalla carenza di materie prime che si sta allargando a macchia d'olio», commenta il capo economista di Nomisma Lucio Poma. «In aggiunta ararne, acciaio, allumino e zinco - prosegue - inizia a mancare anche il magnesio. Oltre alla carenza dei semiconduttori l'auto inizia a temere la carenza dei componenti passivi: magneti e condensatori». Si sta verificando un fenomeno che non ha precedenti. Gli economisti lo chiamano choc dell'offerta. La produzione non riesce a star dietro alla domanda diventata impetuosa dopo diciotto mesi di lockdown. I banchieri centrali come Christine Lagarde (Bce) e Jay Powell (Fed) e i ministri delle Finanze che partecipano al G20 di Roma sostengono che si tratta di un fenomeno temporaneo. L'anno prossimo le tensioni si sgonfieranno. Non essendo, però, la prima volta che sbagliano sarà il caso di cominciare a fare un po' di conti. L'inflazione, per sua natura aiuta il debitore e penalizza il creditore perché alleggerisce il valore della moneta. Per dirla in termini più semplici. Con l'inflazione al 2,9% i 1.700 miliardi circa che gli italiani hanno conservato nei conti correnti avranno una tosatura di almeno 50 miliardi. A tanto, infatti, ammonta il minor potere d'acquisto rispetto all'anno scorso. LA SVALUTAZIONE Una perdita di ricchezza dovuta al fatto che per fare la spesa dovremo spendere un po' di più di dodici mesi fa. In realtà la caduta di valore dei risparmi tenuti allo sportello è ancora più rovinosa considerando le commissioni e gli altri costi applicati dalla banca. Meglio investirli allora. Ma dove? Il crollo dei tassi d'interesse sta facendo diventare i titoli di Stato una trappola per i risparmiatori. Chi ha acquistato a metà ottobre il classico Btp, a 7 anni potrà incassare una cedola di circa lo 0,5% all'anno. Vale a dire che nel caso abbia investito 1000 euro, si vedrà recapitare annualmente un bonifico di 5 euro. Decisamente una miseria. E non è nemmeno finita. Con l'inflazione al 2,9% il suo capitale si sarà svalutato di 29 euro. Fra quello che incassa dalla cedola e quanto perde in potere d'acquisto sarà più povero di ventiquattro euro. Questo semplice calcolo spiega la corsa delle azioni. L'inflazione, infatti, aiuta i bilanci. Soprattutto delle aziende più forti che riescono, con maggiore facilità, a trasferire sui prezzi al consumo i maggiori costi. Una situazione che non potrà durare ancora a lungo. Se l'inflazione dovesse restare alta sarà inevitabile veder salire i tassi d'interesse. I Btp in circolazione cominceranno a perdere di valore. Ma anche i mercati azionari dovranno sgonfiare la bolla. Una doppia caduta dove molti risparmiatori rischiano di farsi male.
