Il «Whatever it takes» del Fondo Monetario
Più prestiti contro la grande crisi Si punta ad aumentare le riserve con 650 miliardi attraverso i Dsp Berlino taglia le stime per il 2021

I lockdown europei, il balzo dei casi in India e il rallentamento delle aperture in diversi stati americani. Le incognite sulla ripresa mondiale si moltiplicano e spingono il Fondo Monetario Internazionale a rispolverare un piano da 650 miliardi di dollari tramite l'emissione di special drawing rights, la valuta del Fmi. E la numero uno, Kristalina Georgieva in un certo modo riprende la storica frase «Whatever it takes» pronunciata nel 2012 dall'allora presidente della Bce di Mario Draghi, intenzionato a fare qualunque cosa per salvare l'euro di fronte alla crisi del debito sovrano. Perché ora l'obiettivo, spiega la la direttrice operativa del Fondo, è «fare tutto il possibile per resistere alla peggiore recessione dalla Grande Depressione». Sul nuovo bazooka, il Fmi ha avviato un dibattito informale approfittando dell'appoggio degli Usa, maggiore azionista dell'istituto di Washington e unico con diritto di veto. Janet Yellen è infatti favorevole all'iniziativa, convinta che di fronte a una crisi come quella innescata dalla pandemia serva una risposta globale. Ma la strada non è in discesa: il segretario al Tesoro ha assicurato che prima di impegnarsi in via definitiva con il Fondo consulterà il Congresso, dove l'opposizione è forte. I repubblicani hanno infatti bocciato l'iniziativa sposando la tesi dell'ex ministro del tesoro americano, Steven Mnuchin che si era opposto al piano. L'iniezione di risorse cui il Fmi lavora servirebbe a sostenere l'economia globale, di cui gli Stati Uniti si stanno affermando come motore di crescita. Il pil americano secondo S&P crescerà quest'anno del 6,5%, una velocità decisamente superiore rispetto al 4,2% stimato solo in dicembre, anche se la ripresa del mercato del lavoro resta debole con quasi 10 milioni di americani senza un'occupazione rispetto ai livelli pre-pandemia. In Europa invece sulla ripresa pesa l'incertezza dei lockdown nel mezzo della terza ondata di Covid e mentre il piano di vaccinazioni di massa procede a singhiozzo fra i problemi di forniture. InGermania l'Ifo ha rivisto al ribasso le previsioni di crescita per il 2021 al +3,7% rispetto al +4,2% di tre mesi fa, stimando in 405 miliardi di dollari il costo della pandemia per il 2020-2022. Un rallentamento della locomotiva tedesca pesa sull'intera Europa, che guarda con speranza e preoccupazione all'estate e alla prossima stagione turistica. Il consiglio europeo di oggi e domani offre l'occasione ai leader europei di fare il punto sull'economia e soprattutto suivaccini, elemento chiave per le riaperture e per la ripresa economica. Seguono a distanza gli sviluppi i mercati finanziari e le banche centrali. Le borse si muovono caute di fronte all'incertezza. Le piazze finanziarie europee chiudono intanto contrastate, con la borsa di Milano che chiude avanzando dello 0,39%. ?
