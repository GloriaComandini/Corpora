Dialoghi fra culture
Leggere, per restare europei

S'immagini un festival letterario in una località termale italiana di una regione altamente produttiva e non autonoma - niente allusioni dunque al (fu) Trentino Book Festival di Levico e Caldonazzo - che so, Abano Terme, in cooperazione con un comune limitrofo, mettiamo Montegrotto, e molti sponsor pubblici e privati; che il festival si tenga dal giovedì alla domenica >Segue a pagina 15 Con una quarantina di ospiti internazionali e una percentuale rilevante di scrittrici e scrittori tedeschi; che la serata inaugurale consista in una lettura scenica e musicata di poesie di Heinrich Heine e quella finale in una performance analoga, ma dedicata a Günter Grass. Si riesce a immaginarlo? Difficile. Eppure inGermania si è appena tenuto qualcosa del genere, ma speculare. Si chiama Poetische Quellen, "sorgenti poetiche", ed è un "Literaturfest" che da ventun'anni si tiene ogni estate verso fine agosto nei comuni di Bad Oeynhausen e Löhne, in Westfalia orientale, a un'ora di auto da Hannover. Per atmosfera e partecipazione può ricordare agli amanti dei libri il festival di Mantova o Pordenonelegge, ma l'organizzazione e la conduzione sono più umili e raccolte, poco più che familiari. E quest'anno - se non ci fossi stato di persona non ci avrei creduto - è stato inaugurato da letture musicate di testi di Leopardi, per poi chiudersi con una serata analoga dedicata a Pasolini. Il tutto davanti a una media di pubblico (pagante) che si aggirava intorno alle cento persone. Come si spiega? In gran parte così: a coordinare il festival è il direttore artistico Michael Scholz, uno di quei tedeschi colti e gioviali che, a dispetto dei mutamenti geopolitici degli ultimi trent'anni, coltiva un amore immutato per la cultura e la letteratura del Bel Paese, erede di una tradizione che risale al Goethe del Viaggio in Italia, paradigma germanico del Grand Tour, e che è perfino banale scomodare. Beninteso, ciò non toglieva nulla al respiro europeo e politicamente impegnato della manifestazione - erano presenti un'autrice ucraina, una britannica, una sloveno-ungherese, una croata naturalizzata tedesca, due autori polacchi, il brasiliano Luiz Ruffato, e traduttrici e traduttori - ma le conferiva ai miei occhi un che di, come dire? novecentesco? Ricordo quando, qualche anno fa a Torino, in occasione di un Salone del libro, mi ritrovai in taxi con Michael Krüger, all'epoca ancora direttore del prestigioso Hanser Verlag di Monaco, il quale mi raccontò come fino ai primi anni novanta l'editoria tedesca avesse ancora rivolto uno sguardo prioritario alla letteratura italiana. Umberto Eco e Antonio Tabucchi furono forse le ultime teste di serie di questo transfer privilegiato, che nei due decenni precedenti era culminato nelle molte pubblicazioni italiane dell'editore Wagenbach diBerlino. Poi sono arrivati il crollo del Muro, l'estensione dell'Europa ad est, l'11 settembre e tutto il resto, e l'Italia, che nel frattempo al di là delle Alpi veniva associata non senza disagio a Berlusconi e ai suoi exploit, è passata in secondo piano negli interessi geopolitici e culturali della locomotiva d'Europa. Ebbene, in un momento in cui il conflitto bipolare torna a fare capolino sotto forma di guerra alle porte del continente, con crisi politiche ed energetiche che stanno minando la quotidianità di mezzo globo, è legittimo sperare che i rapporti italo-tedeschi possano tornare ad assumere un rilievo politico e culturale in Europa - o è da provinciali ritenere che una simile cooperazione tra nord e sud possa costituire una risorsa entro una rete più ampia di coesione sovranazionale? È vero, sono cose che andrebbero chieste a un Gian Enrico Rusconi o ad altri autorevoli studiosi di quell'ambito. Tuttavia, nell'attesa che qualcuno si esprima al riguardo sopperendo alla mia ingenuità, un auspicio vorrei esprimerlo. Se anche in Italia, e magari (magari!) in Trentino-Alto Adige si dessero più seguito e reciprocità all'interesse sempre vivo del mondo di lingua tedesca per la cultura italiana - laGermania ha stanziato diversi milioni di euro per finanziare traduzioni editoriali e iniziative affini in vista della Fiera del libro di Francoforte del 2024, dove l'Italia sarà paese ospite - forse sarebbe un modo per resistere insieme: al sovranismo politico e culturale, alla crescente irrilevanza dei libri e della lettura, alla perdita di ruolo della Bildung di romantica memoria, ossia la formazione di ognuna e ognuno attraverso l'acquisizione di una cultura. Magari non ci ritroveremmo ad ascoltare Lella Costa che legge Heine o Grass in riva al lago di Garda (o forse sì), ma di certo ci sentiremmo tutti un po' più cittadini d'Europa, pronti a volgere lo sguardo con altrettanta curiosità, voglia di dialogo e di mescolanza verso ogni altro punto cardinale. Suona poco fattibile, se non addirittura velleitario? Il tema di quest'anno delle Poetische Quellen era "Mut zum Ummöglichen", il coraggio dell'impossibile. Tra i suoi motti, stampati su altrettante cartoline offerte al pubblico in gran copia, c'erano queste parole di Carlo Michelstaedter: "Che v'importa di vivere, se rinunciate alla vita in ogni presente per la cura del possibile". Del resto per sentirsi europei non basta pagare in euro bollette di gas e luce sempre più salate, né solo condividere sanzioni contro uno stato avversario ed ex-partner d'affari più filoeuropeo di quanto il suo capo non sia disposto ad ammettere. L'Europa siamo noi, o dovremmo esserlo, coltivando il coraggio di crederci e dimostrarlo, anche con le nostre letture. (autore, traduttore, docente)
