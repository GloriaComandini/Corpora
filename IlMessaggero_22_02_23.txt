I veicoli elettrici non sfondano in Italia: i pochi incentivi non vengono utilizzati

R O M A Bene il mercato dell'auto in Europa. A gennaio le immatricolazioni sono aumentate del 10,7% rispetto allo stesso periodo del 2022, con Spagna (+51,4%), Italia (+19%) e Francia (+8,8%) che hanno registrato recuperi di volume rispettivamente del 51,4%, 19% e 8,8%. Questi i dati dell'Acea, l'associazione dei costruttori europei. In Italia però l'elettrico, nonostante lo stop Ue alle auto inquinanti fissato per il 2035, continua ad arretrare: occupa una quota di mercato, ricorda il centro studi Promotor, che a gennaio è scesa al 2,6%, al di sotto del livello dell'intero 2022 (al 3,7% dal 4,6% del 2021) e su livelli decisamente più bassi rispetto ad altri mercati europei, in cui la quota dell'elettrico viaggia ormai a due cifre. LO STANZIAMENTO Il flop degli incentivi. Avverte il presidente del Centro studi Promotor, Gian Primo Quagliano: «Rimane ancora disponibile il 95,2% dello stanziamento per incentivi all'acquisto di auto con emissioni di CO2 da 0 a 20 grammi per chilometro e il 96,3% per quello di auto con emissioni di CO2 da 21 a 60 grammi per chilometro». Al contrario, sono state esaurite da settimane le risorse per incentivi per auto con emissioni di CO2 da 61 a 135 grammi al chilometro. «Serve un cambio di rotta, gli incentivi devono poter essere richiesti da qualsiasi soggetto e per qualsiasi auto a basso impatto», spiega Quagliano. Con gli incentivi si risparmiano attualmente fino a 5mila euro per acquistare una city car a zero emissioni, ma anche così bisogna mettere in conto una spesa finale di almeno 15-17mila euro per portarsi a casa un veicolo elettrico. Infatti il costo dei modelli più economici è compreso tra 20mila e 30mila euro: gli incentivi in caso di rottamazione garantiscono come detto un risparmio anche di 5mila euro, mentre chi non ha un'auto da rottamare deve accontentarsi di uno sconto di tremila euro circa in media. Insomma, se in Italia l'elettrico fa marcia indietro è anche perché le famiglie, con i risparmi già erosi dall'inflazione, in molti casi non dispongono ora della liquidità necessaria per salire a bordo della nuova mobilità green. Risultato? In Europa è la Norvegia la locomotiva dell'auto elettrica. L'Italia fa da fanalino di coda. Da noi nel 2022 le immatricolazioni di auto elettriche sono crollate di oltre il 27%, mentre in Paesi come il Regno Unito sono cresciute di oltre il 40% e più del 32% inGermania. Ma se in Italia le vendite di auto elettriche decelerano così vistosamente è anche per via del caro energia, che negli ultimi mesi ha reso sempre meno conveniente il pieno alla colonnina. In fondo fino a oggi chi ha acquistato un mezzo a zero emissioni non lo ha fatto solo perché mosso dall'attenzione verso il pianeta: pure i benefici per il portafogli legati al passaggio all'elettrico hanno fatto da traino. Facciamo due conti. Partendo dalla premessa che i costi sono variabili, si può dire che in media per una Fiat 500 elettrica il pieno costa attorno ai 30-35 euro, che fanno più o meno 10 centesimi per chilometro percorso, ossia il costo da affrontare se si usa lo stesso modello di auto ma a diesel. LA TENDENZA Altro grande elemento disincentivante: le colonnine. Per anni la scarsa diffusione degli impianti di ricarica, unita all'impossibilità di fare il pieno in tempi brevi quando si percorrono lunghe distanze, hanno scoraggiato la vendita delle auto elettriche sullo Stivale. La buona notizia, però, è che c'è stata di recente un'inversione di tendenza. Così il rapporto firmato Motus-E e intitolato "Le infrastrutture di ricarica a uso pubblico in Italia" sulla diffusione delle colonnine per le auto elettriche in Italia: nel 2022 sono stati installati 10.748 nuovi punti di ricarica, «miglior risultato mai registrato nella Penisola, che può contare così al 31 dicembre 2022 su una rete di 36.772 punti di ricarica, più densa in rapporto al parco elettrico circolante rispetto a molti Paesi».
